ORÍKÌ ORÍLẸ̀ ÒǸDÓ NÍ ÌLÀNÀ sociology theory of Literature



ADÉDÈJÌ, ADÉNÍKẸ̀Ẹ́ TÓSÌN            
O7/15CC003


APÁ KAN IṢẸ́ ÀṢEKÁGBÁ FÚN Ẹ̀KỌ́ ÀKÀGBOYÈ NÍNÚ ÌMỌ̀ ÌPÌLẸ̀ Ẹ̀DÁ (Bii Eè) NÍNÚ ÈDÈ YORÙBÁ NÍ Ẹ̀KA Ẹ̀KỌ́ ÌMỌ̀ Ẹ̀DÁ-ÈDÈ ÀTI ÈDÈ NÀÌJÍRÍÀ, YUNIFÁSÍTÌ ÌLỌRIN, ÌLỌRIN, NÀÌJÍRÍÀ.


  OṢÙ ÈBÌBÌ (MAY), ỌDÚN 2011.
 
ÌFỌWỌ́SÍ
Iṣẹ́ àkànṣe yìí ni a ti kà tí a sì rí i pé ó wà ní ìbámu pẹ̀lú ìlànà tí a fi lélẹ̀ ní ẹ̀ka ẹ̀kọ́ ìmọ̀ Ẹ̀dá-Èdè àti Èdè Nàìjíríà, Yunifásítì Ìlọrin, Ìlọrin.

  ...................................				.........................
  ALÀGBÀ ÒKÉWÁNDÉ, O.T. 					ỌJỌ́
   ALÁBÒÓJÚTÓ   


 ...................................				.........................
 OLÙYẸ̀WÒ ÌTA     						ỌJỌ́



....................................				.........................
Ọ̀JỌ̀GBỌ́N A.S. ABDUSSALAM   				ỌJỌ́
OLÓRÍ Ẹ̀KA Ẹ̀KỌ́ ÌMỌ̀ Ẹ̀DÁ- 
ÈDÈ ÀTI ÈDÈ NÀÌJÍRÍÀ
 
ÌFISỌRÍ
	Mo fi ìwé yìí sọrí ọba àwọn ọba, Àìkú, Àìsá, Atẹ́rẹrẹ káríayé, ògbìgbà tí í gba aláìlárá, Ẹlẹ́rù níyìn, ọba tó ń gba aláìlẹ́ni kan, ají-pọjọ́-ikú-dà yaágbóyaájù ọkùnrin ogun Ajagungbadé, ọba ìyanu, ìbẹ̀rẹ̀ àti òpin fún dídà tí ó da mi sí dọjọ́ òní.
Àti
	Àwọn òbí mi, ọ̀gbẹ́ni àti ìyáàfin Adédèjì fún akitiyan wọn lórí mi láti le jẹ́ kí ń jẹ́ ènìyàn láyé. Ẹ ṣeun.
 
ÌDÚPẸ́
	Mo dúpẹ́ lọ́wọ́ Ọlọ́run ọba, Ọlọ́run àwọn Ọlọ́run, awímáyẹhùn, òwí bẹ́ẹ̀, ṣe bẹ́ẹ̀, Ẹ́kùn ọkọ Fáráò, Adúró gbọin gbọin lẹ́yìn aṣòótọ́. Òun ni o ràn’mọ níṣẹ́ fàyà tì í. Ọba tó fún mi ni àṣeyọrí tó lógo nínú ẹ̀kọ́. Òun ló tún mú kí iṣẹ́ ìwádìí mi gúnlẹ̀ láyọ̀. 
	Bákan náà, mo dúpẹ́ lọ́wọ́ bàbá àti ìyá mi fún àtìlẹ́yìn sùúrù, ìjìyà àti ìtọ́jú wọn lórí mi. Ẹ ṣeun púpọ̀, oúnjẹ ọmọ á jiná fún-un yín jẹ ní orúkọ Jésù ẹ kò ni ṣe àṣedànù. Ẹni ẹlẹ́ni kò sì ni gbà ṣe yín ṣe.
	Ọpẹ́ pàtàkì mi tún lọ sọ́dọ̀ alábójútó iṣẹ́ mi ọ̀gbẹ́ni Okewande Olúwọlé Tẹ́wọ́gboyè fún akitiyan wọn láti mú kí iṣẹ́ ìwádìí mi yìí yọrí sí rere. Ẹ ṣeun, ẹ kú iṣẹ́ mi.
	Ọpẹ́ mi tún lọ sọ́dọ̀ àwọn ọ̀gá mi alàgbà Wàlé Rafiu, Alàgbà Ọmọlayọ̀ Ògúnlọlá, Alàgbà Friday Ọ̀tún, Ọ̀mọ̀wé Adéyẹmí, èmi kò ní gbàgbé yín. Ẹ ṣeun.
	Ọpẹ́ mi tún lọ sí ọ̀dọ̀ abẹ́nà-ìmọ̀ mi Chief Akinbinuade (J.P.)
	Mo tún dúpẹ́ lọ́wọ́ àwọn ẹ̀gbọ́n àti àbúrò mi gbogbo. Aya Ọlánírègún, Jọkẹ́ Adédèjì àti Seun Adèdèjì.
	Bákan náà, mo tún dúpẹ́ lọ́wọ́ àwọn akẹgbẹ́ mi gbogbo; mo sì tún dúpẹ́ púpọ̀ lọ́wọ́ àwọn ọ̀rẹ́ mi ọ̀wọ́n yìí: Ọláníran Láídé, Akínpẹ̀lú Abímbọ́lá, Aj’ibóyè Ọmọ́wùnmí, Tọ́pẹ́ Ràmọ́nù, Abíọ́lá, Folúkẹ́, Bùsáyọ̀ àti Abíọ́dún.
 
ÀṢAMỌ̀
Nígbà tó jẹ́ wí pé afìṣẹ̀lẹ̀ àwùjọ hàn ni lítíréṣọ̀, kókó ohun tí a gbéyẹ̀wò nínú iṣẹ́ ìwádìí yìí ni ewì alohùn Yorùbá láti fa ìṣẹ̀lẹ̀ àwùjọ yọ. Àwùjọ tí iṣẹ́ yìí sì dálé lórí ni àwùjọ ìlú Òndó.
Nínú iṣẹ́ yìí oríkì àwọn ọba ìlú Òndó ni a gbé yẹ̀wò oríṣìíríṣìí ọgbọ́n ìwádìí ni a sì ṣe àmúlò rẹ̀ nínú iṣẹ́ ìwádìí yìí. Bí ó tilẹ̀ jẹ́ pé a kò le ṣe àtúpalẹ̀ iṣẹ́ aláwòmọ́ lítíréṣọ̀ kan bí i ewì láìṣe àmúlò tíọ́rì kan tàbí àtinúdá. Tíọ́rì tí a ṣe àmúlò nínú iṣẹ́ yìí ni tíọ́rì Ṣosíọ́lọ́jì lítíréṣọ̀.
Bákan náà a ṣe ìgbéléwọn àwọn oríkì ọba ìlú Òndó láti mọ àmúyẹ àti àléébù iṣẹ́ ìwádìí yìí, a sì tún fi àwọn oníṣẹ́ akadá tó ń bọ̀ lẹ́yìn ní ìmọ̀ràn fún ìwádìí ọjọ́ iwájú.
 
ÀTẸ ÀKÓÓNÚ
Àkọlé 										i
Ìfọwọ́sí 									ii	
Ìfisọrí										iii
Ìdúpẹ́ 									iv
Àṣamọ̀									vi
Àtẹ Àkóónú								         vii

ORÍ KÌÍNÍ 
ÌPILẸ̀ṢẸ̀ IṢẸ́ ÌWÁDÌÍ YÌÍ 
1.0	Ìfáàrà									1
1.1	Èrèdí iṣẹ́ ìwádìí							2
1.2	Ibi tí ìwádìí gbòròò dé						3
1.3	Ọgbọ́n ìwádìí 							3
1.4	Àǹfààní iṣẹ́ ìwádìí yìí 						5
1.5	Ètò ìwádìí 								5

ORÍ KEJÌ 
AÁYAN Ọ̀MỌ̀RÀN 
2.0	Ìfáàrà 								6
2.1	Oríkì ní àwùjọ Yorùbá 				 		6
2.2	Oríkì orílẹ̀ 								11
2.3	Ìbáṣepọ̀ láàárín oríkì àti lítíréṣọ̀ alohùn Yorùbá mìíràn 	13
2.4	Tíọ́rì									18 2.5	Tíọ́rì Ìṣàmúlò: Tíọ́rì Ìfojú-ìmọ̀ ìbára-ẹni-gbépọ̀-láwùjọ-
wo-iṣẹ́ lítíréṣọ̀ 							21


ORÍ KẸ́TA 
ÀWÙJỌ TÓ BÍ IṢẸ́ ÌWÁDÌÍ: ÌLÚ ÒǸDÓ 
3.0	Ìfáàrà									27
3.1	Ìtàn ìṣẹ̀dálẹ̀ ìlú Òǹdó         					27
3.2	Àlàyé lórí oríkì orílẹ̀ Òǹdó       					32
3.3	Oríkì àwọn Ọba kọ̀ọ̀kan      					35
3.4	Àwọn ọba tó ti jẹ àti ọdún wọn 				41	
3.4	Díẹ̀ nínú ìtàn ìgbésí ayé àwọn ọba ìlú Òǹdó 			43


ORÍ KẸ́RIN 
FÍFI TÍỌ́RÌ ÌBÁGBÉPỌ̀ ÀWÙJỌ Ṣ`ETÚPA LẸ ÀWỌN 
ORÍKÌ ORÍLẸ̀ ÒǸDÓ 
4.0	Ìfáàrà 								49
4.1	Àgbéyẹ̀wò ipa àti ipò àwọn ọba ni ìlú Òǹdó      		50
4.1.0	Ìgbésẹ̀ ìfinijoyè              					         52
4.2	Ipa àti ipò Òǹdó nípa ogun jíjà					54
4.2.1	Ipa àti ipò àwọn ọba Òndó gẹ́gẹ́ bí alágbára 		55
4.2.2	Ogun jíjà								56
4.2.3	Iṣẹ́ òòjọ́ wọn 							57
4.2.4	Ètò ìṣèlú 								58
4.3	Ìmúra 								60

ORÍ KARÙN-ÚN
ÀGBÁLỌGBÁBỌ̀ 
5.0	Ìfáàrà 								62
5.1	Ìsọníṣókí àbọ̀ ìwádìí yìí 						63
5.2	Àmúyẹ àti àléébù iṣẹ́ ìwádìí yìí 					64
5.3	Ìmọ̀ràn fún ìwádìí ọjọ́ iwájú 					65
5.4	Àgbálọgbábọ̀ 							65
Àkójọ orúkọ ìwé							66
ORÍ KÌÍNÍ
ÌPILẸ̀SẸ̀ IṢẸ́ ÌWÁDÌÍ  
1.0	ÌFÁÀRÀ 
Náání, nàànì, náání, ohun a ní làá náání, ìran aṣẹ́gità ní í náání èèpo igi ìran ọmọ Yorùbá a sí máa náání àṣà wọn.
Onírúurú bí aṣọ alágẹmọ a ní àṣà tí ó wà ní ilẹ̀ Yorùbá jẹ́ mọ èyí  a fi ń dánilárayá bì í orin, ìtàn àròsọ àti ewì.
Nínú gbogbo iṣẹ́ ìwádìí yìí, ewì ni a yàn láàyò. Ẹ̀yà ara ewì alohùn ni oríkì wà oríṣìíríṣìí oríkì sí ni ó sí wà. Bí oríkì ìnágijẹ bọ̀rọ̀kìnní, àníjẹ́, àdájẹ́ oríkì orílẹ̀ àti bẹ́ẹ̀ bẹ́ẹ̀ lọ. Bí a ṣe rí oríkì àwọn ohun ti kì í ṣe ènìyàn, ṣùgbọ́n tó jẹ́ ohun abẹ̀mí bí i ẹyẹ, ẹranko àti àwọn ohun ọ̀gbìn mìíràn.
Nínú iṣẹ́ yìí oríkì ni a ó máa gbẹ́ yẹ̀wò, kì í sí i ṣe oríkì àwọn ènìyàn lásán, bí kò ṣe oríkì àwọn ọba oríkì àwọn ọba tí a sí ń wí yìí rinlẹ̀ ni àwọn ìlú ilẹ̀ Yorùbá. Ó máa ń fi bí ipò oníkálùkú àwọn ìlú wọ̀nyí ló ní ọ̀nà tí wọn ń gbà gbé oríkì kalẹ̀. Bí àpẹẹrẹ àrà ọ̀tọ̀ ní oríkì ọba ni Ọ̀yọ́. Àwọn apohùn ló máa ń kéwì yìí.
Bí a ṣe rí ìgbékalẹ̀ oríkì àwọn ọba ìlú Ọ̀yọ́ náà ni ṣe rí ìgbékalẹ̀ oríkì àwọn ọba ìlú Ẹ̀gbá, Ìjẹ̀bú Òǹdó láti mọ ètò láti mọ ètò àṣà àti ìṣẹ̀dá àwọn ẹ̀yà yìí ìlú Òǹdó jẹ́ ẹ̀yà Yorùbá ni ijọbá ìwọ̀ oòrùn ní ìpínlẹ̀ Òǹdó ìlú tí wọ́n bá pààlà ní ìlú Ìkálẹ̀ tí òun  náà wà ní abẹ́ ijọbá Gúúṣú ìwọ̀ oòrùn ní ìpínlẹ̀ Òǹdó.

1.1	ÈRÈDÍ IṢẸ́ ÌWÁDÌÍ YÌÍ
Bí kò bá nídìí obìnrin kì í jẹ́ kúmólú. Ìdí pàtàkì tí a fi dágbálé iṣẹ́ yìí ni láti ṣàfihàn oríkì gẹ́gẹ́ bí ọ̀nà kan pàtàkì nínú ọ̀nà tí a ń gbé àṣà ìbílẹ̀ Yorùbá ga. A wò ó gẹ́gẹ́ bí ọ̀nà kan pàtàkì tí a fi ń pa ìtàn ìlú mọ́. Ó jẹ́ ọ̀kan nínú àṣà tí ó rinlẹ̀ ni ìlú Òǹdó. Kò sí ilé àdúgbò, ọlọ́danni tàbí olóyè tí ó wà ni ìlú Òǹdó lónìí tí kò ni oríkì kan tí ó ń fi orísun àti ìhùwàsí wọn hàn.
Àtúpalẹ̀ oríkì yóò fún wá ní àǹfààní láti mọ ibi ti wọn ti ṣè wá iṣẹ́ wọn, èèwọ̀ wọn, gẹ́gẹ́ bí ọ̀kan lára ẹ̀yà Yorùbá. Lọ́nà mìíràn orísun wọn àti ìbátan wọn pẹ̀lú ẹ̀yà àti ìlú mìíràn.

1.2	IBI TÍ ÌWÁDÌÍ GBÒÒRÒ DÉ
Nínú iṣẹ́ yìí a ṣe àgbéyẹ̀wò iṣẹ́ ọnà àtinúdá bì i ewì ní pàtàkì jùlọ oríkì láwùjọ Yorùbá. Iṣẹ́ yìí tan iná wo oríkì tí a le bá pàdé láwùjọ Yorùbá bí i; oríkì orílẹ̀ àti ti ọba. Ṣe okùn kì í gùn kò má ni ibi tí a fàá wà. Iṣẹ́ yìí tọpinpin orírun ìlú Òǹdó tí a ń gbéyẹ̀wò ìdílé kọ̀ọ̀kan tó ti jẹ́ láti ìbẹ̀rẹ̀ pẹ̀pẹ̀ títí di òní.
Síwájú sí i, a ó ṣe àtúpalẹ̀ oríkì orílẹ̀ ní ìlànà tíọ́rì ìfojú ìmọ̀ ìbára-ẹni-gbépọ̀ láwùjọ wo-iṣẹ́ lítíréṣọ̀. 
Ní àgbálọgbábọ̀ a ó wo àwọn àmúyẹ àti àléébù iṣẹ́ ìwádìí yìí àti ìmọ̀ràn fún ìlò atọ́ka ọjọ́ iwájú.

1.3	ỌGBỌ́N ÌWÁDÌÍ  
Kí èròǹgbà wa lórí ìfojú tíọ́rì ìmọ̀-ìbara-ẹni-gbépọ̀-láwùjọ-wo oríkì orílẹ̀ le di mímú ṣẹ, a gbọdọ̀ ṣe àmúlò ọgbọ́n ìwádìí tó kún tó sí múná dóko ọgbọ́n ìwádìí ìfọ̀rọ̀wánilẹ́nuwò àti ọgbọ́n ìwádìí líọ sí yàrá ìkówèépamọ́sí.
Ọgbọ́n ìwádìí ìfọ̀rọ̀wánilẹ́nuwò jẹ́ ọgbọ́n ìwádìí kan tó ṣe pàtàkì. Ṣe bí ọmọdé kò bá ìtàn dandan ni kí ó bá àrọ́bá. Ẹ̀rọ agbohùn tí a mọ sí téèpù ni a ó lò láti gba ohun òǹkọ̀wé sílẹ̀ kí a tó lọ sí ọ̀dọ̀ abẹ́nà-ìmọ̀ a tí kọ́kọ́ ṣe àkọsílẹ̀ àwọn ìbéèrè tó múnádóko tí a ó béèrè lọ́wọ́ rẹ̀. Ìdí tí a fi lo ẹ̀rọ agbohùn nínú iṣẹ́ yìí ni kí o bà a lé rọrùn fún wa láti rántí ohùn gbogbo tí a bá gbọ́ lẹ́nu abẹ́nà-ìmọ̀.
Síwájú sí i, ọgbọ́n ìṣèwádìí mìíràn ni lílọ sí iyàrá ìkówèépamọ́sí. Èyí sí fún wa ní àǹfààní láti rí ọ̀pọ̀lọpọ̀ ìwé tí àwọn onímọ̀ ti ṣe lọ́kan-ó-jọ̀kan lórí iṣẹ́ tó jẹ́ mọ́ iṣẹ́ yìí. A rí àwọn oríṣìíríṣìí ìwé ti àwọn aṣááju tí kọ. Gbogbo ìwọ̀nyí ni yóò ran wá lọ́wọ́ nínú iṣẹ́ ìwádìí yìí.
 
1.4	ÀǸFÀÀNÍ IṢẸ́ ÌWÁDÌÍ      
Iṣẹ́ ìwádìí yìí yóò fún wa ní ìmọ̀ tí o gbòòrò nípa iṣẹ́ ọ̀nà àtinúdá Yorùbá ewì ní pàtàkì oríkì. Iṣẹ́ ìwádìí yìí wà fún ìgbélárúgẹ àṣà àti iṣẹ́ Yorùbá. Ojú abùkù tí àwọn kan fi ń wo ó sì le fi bẹ́ẹ̀ di ohùn ìgbàgbé pátápátá.
Bákan náà yóò ṣe àfikún ìmọ̀ nínú oríkì àwọn ọba ilẹ̀ Yorùbá tí a ti mọ tẹ́lẹ̀ bẹ́ẹ̀ sí ni láti mu kí àwọn oríkì wọ̀n yìí wà lákọọ̀lẹ̀ yóò sí tún ran wá lọ́wọ́ láti mọ ipa, ipò àti ìtàn ìgbé ayé àwọn ọba tó ti jẹ́ ni ìlú Òǹdó.

1.5 	ÈTÒ IṢẸ́ ÌWÁDÌÍ
Orí márùn-ún niṣẹ́ yóò pín sí orí kìíní ni a ti ṣàlàyé ohun tí ó pilẹ̀ iṣẹ́ ìwádìí yìí gẹ́gẹ́ bí ìfáàrà ibi ni a ó ti sọ̀rọ̀ lórí èrèdí iṣẹ́ yìí ni a ti wọ́n aáyan àwọn ọ̀mọ̀ràn lórí oríkì níbẹ̀ ni a ti wo ohun tí oríkì orílẹ̀ jẹ́. Bákan náà a o wo ohùn tí àwọn aṣáájú ṣe lórí tíọ́rì ìbará-ẹni gbépọ̀-láwùjọ.
 
ORÍ KEJÌ
AÁYAN Ọ̀MỌ̀RÀN 
2.0	ÌFÁÀRÀ 
Ohun tí orí kejì iṣẹ́ ìwádìí dálé lórí ni aáyan ọ̀mọ̀ràn lórí oríkì láwùjọ Yorùbá. Bákan náá ni a ó tan ìmọ́lẹ̀ sí ìbáṣepọ̀ láàárín oríkì àti lítíréṣọ̀ alohùn yòókù a ó sí tún ṣàlàyé kíkún nípa tíọ́rì ìṣàmúlò. Tíọ́rì ìmọ̀ ìbára-ẹni-gbé-pọ̀ wo iṣẹ́ lítíréṣọ̀.

2.1	ORÍKÌ NÍ ÀWÙJỌ YORÙBÁ 
Gẹ́gẹ́ bí èrò Ọlábímtán (1986:197) ní “Oríkì jẹ́ ọ̀nà pàtàkì tí a fi ń da ẹni tó bá jẹ́ Yorùbá mọ̀”
Ó tẹ̀síwájú láti ṣe àgbéyẹ̀wò oríkì àwọn orúkọ àmútọ̀runwá bí í Táyé, Ìlọ̀rí, Dàda àti bẹ́ẹ̀ bẹ́ẹ̀ lọ. Èrò rẹ̀ nípa oríkì orílẹ̀ pé:
“Ó jẹ́ ọ̀nà kan pàtàkì tí a fi lè mọ ògidi èdè Yorùbá tó gbámúṣé kún inú oríkì orílẹ̀ fọ́fọ́”.
 
Lọ́nà mìíràn, ó ní:
Oríkì orílẹ̀ ma ń rán wa létí ohun tí àtìrandíran bàbá bàbá-ńlá ìran kan ṣe nígbà ayé rẹ̀. Ó ń sọ nípa iwa iṣẹ́ àti akitiyan àwọn tí a bí sínú ìran tàbí orílẹ̀ yìí. Ó tún rán wa létí ìtàn ìpìlẹ̀ wa láti ìbẹ̀rẹ̀ pẹ̀pẹ̀ irú  ènìyàn wo ní àwọn bàbá-ńlá wa jẹ́?.
Ohun tí ó sọ fún wa pé oríkì orílẹ̀ kì í bo àṣírí ìwà ikà tàbí ìwà rere kan tí àwọn ará wọ̀nyí bá hù. Fún ìdí èyí oríkì jẹ́ orísun ohun àmúyangàn fún ọmọ abínibí Yorùbá.
Láṣebìkan (1958:32) ṣàlàyé pé;
“It is oríkì which tells where a person originates from how powerful his ancestors were, how wealthy they were, and all the noble things that they had done”.

(Oríkì ní í sọ ibi tí ènìyàn ti ṣẹ̀, bí wọ́n ti là tó, àti oríṣìíríṣìí nǹkan akọni tí wọ́n ṣe gbogbo).
	Ohun tí Láṣebíkan ń sọ ni pé, ọ̀nà kan gbòógì tí a fi lè mọ ènìyàn dunjúdunjú ni nípasẹ̀ oríkì irú ẹní bẹ́ẹ̀, nítorí pé oríkì rẹ̀ yóò túṣu dé ìsàlẹ̀ ìkòkò irú ẹ̀dá bẹ́ẹ̀.
	Ulli Beier àti Gbàdàmọ́sí (1959:12) sọ pé oríkì ni: “A poetic phrase that is used to describe or praise”
	Ohun tí àwọn onímọ̀ méjèèjì yìí ń sọ ni wí pé, oríkì ni a fi máa ń ṣàpèjúwe ènìyàn tàbí fi gbóríyìn fún ènìyàn.
	Adéoyè (1972:1-2) sọ pé;
A sọ ọmọ ní sọ́de, ó sebí sódẹ̀, a sọ ọmọ ní sóbọ̀, ó lọ àjò, ó bọ. A wá sọ ọmọ ní Sórìnlọ, ó lọ sájò kò mọ pé ilé lọmọ ti mú orúkọ ànù lọ?
	Kókó ohun tí Adéoyè ń sọ ni pé orúkọ ọmọ ni ìjánu ọmọ. Ìdí nìyí tí ó fi jẹ́ wí pé àkíyèsí tó gbọnngbọ́n máa ń wà kí a tó sọ ọmọ lórúkọ nítorí ní ọ̀nà kan tàbí òmíràn ó máa ń ní ipa lórí ọmọ tàbí ẹbí lápapọ̀ bóyá ní èyí tí ó dára tàbí èyí tí kò dára.
	Ọlátúnjí (1984:67-105) ṣe àlàyé lẹ́ẹ̀kúnrẹ́rẹ́ nípa bí oríkì ṣe ṣe pàtàkì tó láwùjọ Yorùbá àti bí ó ṣe jẹ́ ohun èlò tí àwọn ẹ̀yà Yorùbá kò lè ṣe aláìlò nínú ìṣe ojoojúmọ́ wọn. Nínú àkóónú ó sọ báyìí pé;
Oríkì is used to define its subject, usually by maximazing those attributes which the Yorùbá society consider to be good qualities and laying down as much as possible.

(Oríkì wúlò fún ẹni tí à ń kì nípa ṣíṣe àwọn àbùdá rere tí àwọn Yorùbá kà sí àti ṣíṣe àfẹ́rìí àwọn àbùdá tí kò ṣe é fi yangan)
	Síwájú sí i, nínú iṣẹ́ rẹ̀ kò ṣàì ṣe àlàyé lórí àwọn oríkì orílẹ̀, oríkì ọlọ́danni, oríkì àwọn ọba ìlú àti bẹ́ẹ̀ bẹ́ẹ̀ lọ. Ó sì tún jẹ́ kí a mọ̀ wí pé ọ̀nà tí a ń gba gbé àwọn oríkì yìí kalẹ̀ le yàtọ̀ ní ọ̀nà kan tàbí òmíràn. 
Dáramọ́lá àti Jẹ́jẹ́ (1967:67-68) sọ̀rọ̀ nípa oríkì, wọ́n ní;
Oríkì jẹ́ àwọn ọ̀rọ̀ ìṣírí tí àwọn Yorùbá máa ń fi yin ara wọn tàbí ẹni tí inú wọn bá dùn sí.
	Yorùbá bọ̀ wọ́n ní kò ní í tán lára ọmọ ọba kó má ku dàńsáákì. Ohun tí a rí fà yọ nínú rẹ̀ ni pé kò le burúburú nínú ìgbà oṣùn kí a má fi pa ọmọ lára, kò le burúburú fún ọmọ ọba kí ó máa ní oríkì  bọ̀rọ̀kìnní.
	Àríwòye olùṣèwádìi ni pé àwọn Yorùbá a tún máa sọ oríkì àdájẹ́, oríkì orílẹ̀ ọmọ. Àríwòye pàtàkì tí a tún rí níbi oríkì orílẹ̀ ni pé ó jẹ́ oríkì kan gbòógì tí ó wà fún ẹ̀dá kan, tọkùnrin, tobìnrin ni ó sì máa ń ní oríkì orílẹ̀ ní ilẹ̀ Yorùbá.

2.2	ORÍKÌ ORÍLẸ̀ 
	Oríkì orílẹ̀ ni oríkì tí a mọ̀ mọ àwọn oríṣìíríṣìí àwọn ìdílé tí ó wà ní ilẹ̀ Yorùbá. Ohun mìíràn tí a lè pè ní oríkì orílẹ̀ ni oríkì orírun láti ara oríkì orílẹ̀, gbogbo ohun tí a bá fẹ́ mọ̀ nípa ènìyàn ni ó lè jẹyọ.
	Adéoyè (1969) sọ pé, ibi tí a bá mọ ọ̀nà dé là á ki ìlú dé. Oríkì orílẹ̀ ṣe àfihàn bí ìran kan ṣe bá ìran kejì tan ní ilẹ̀ Yorùbá. Ibi tí àwọn ìlú kọ̀ọ̀kan ti ṣẹ̀, pàtàkì púpọ̀ nítorí pé ó máa ń ṣe àfihàn bí ìran kan ṣe bá ìran kejì tan ní ilẹ̀ Yorùbá. Ibi tí àwọn ìran kọ̀ọ̀kan ti ṣẹ̀, iṣẹ́ ìdílé ni ó lè jẹ jáde. Bí àpẹẹrẹ nínú oríkì ọkọ̀ ni a ti gbọ́ pé “wọn kò gbọdọ̀ jẹ́ ẹyẹ ẹ̀gà”, gbogbo àwọn nǹkan wọ̀nyí ni ó máa ń fara hàn nínú oríkì orílẹ̀.
	Pàtàkì ni oríkì orílẹ̀ láwùjọ Yorùbá kò sí ìlú kan nílẹ̀ Yorùbá tí kò ní oríkì orílẹ̀. Àpẹẹrẹ bí ìhùwàsí ìlú ṣe lè jáde nínú oríkì ni ohun tí ó ṣẹlẹ̀ nínú oríkì ìlú Ìbàdàn pé;
Ìbàdàn ọmọ ajoròsùn
Ọmọ afìkarahun fóri mu
Ìbàdàn ibi olè gbé ń jàre olóhun.
	Ẹni tí kò bá gbọ́ àlàyé ọ̀rọ̀ yìí á lérò pé Ìbàdàn ń fara kín olè ni, ṣùgbọ́n ohun tí ó ń ṣe ni pé Ìbàdàn a máa bá ẹni tí ó bá jáfara pẹ̀lú ohun ìní rẹ̀ wí.
	Yàtọ̀ sí èyí, a tún rí nínú oríkì orílẹ̀ ìlú Òǹdó pé ènìyàn pàtàkì ni wọ́n, ó lọ báyìí pé; Akínbínuadé (2003)
Ará ìta Ìjámà
Èkímògún, ọmọ aládé igbó
Iyẹ magogo ide mu omi
Ọmọ lílà mẹ̀ríndínlógún ṣẹ̀yẹ
	Ohun tí oríkì orílẹ̀ yìí ń tọ́ka sí ni pé, kò sí ààyè fún ọ̀lẹ àti ìmẹ́lẹ́ ní ìlú Òǹdó.
	Níbi yìí ohun tí a rí fàyọ ni pé oríkì orílẹ̀ ní í ṣe pẹ̀lú ìlú, iṣẹ́ àti ìhùwàsí ìlú. Gbogbo ìwọ̀nyí a máa jẹ jáde nínú oríkì nígbà tí àríwòye ènìyàn. Ìrírí àti ẹni tí ó jẹ́ a máa sábà jẹ jáde nínú oríkì àbísọ, àdájẹ́, ìnágijẹ àti bọ̀rọ̀kìnní, ṣùgbọ́n gbogbo oríkì pátá ni ó jẹ́ ara àṣà Yorùbá.

2.3	ÌBÁṢEPỌ̀ LÁÀÁRÍN ORÍKÌ ÀTI LÍTÍRÉṢỌ̀ ALOHÙN YORÙBÁ 
MÌÍRÀN 
	Láì ṣe àní-àní, ìran Yorùbá lápapọ̀ ló ni àṣà àti ìṣẹ̀ṣe. Ọ̀pọ̀lọpọ̀ ìgbà ni wọ́n sì máa ń gbé èyí yọ nínú ìṣe wọn. Èyí ló sún wa dé ibi lítíréṣọ̀ alohùn Yorùbá. Gẹ́gẹ́ bí a ṣe mọ̀ lítíréṣọ̀ alohùn jẹ́ iṣẹ́ ọnà tó ń ti ìran kan dé ìran kejì. Kò sí ní àkọsílẹ̀ rárá. Èyí ló bí òwe Yorùbá kan tó sọ pé ṣáájú kí àgbàdo tó dáyé ni, adìyẹ ti ní ohun tí ó ń jẹ. Fún ìdí èyí, kí àwọn Òyìnbó aláwọ̀ funfun tó dé ni àwọn ìran Yorùbá ti ní ohun tí wọ́n ń pè ní lítíréṣọ̀ ti wọn. Èyí sì ni lítíréṣọ̀ alohùn.
	Tí a bá ń sọ̀rọ̀ nípa lítíréṣọ̀ alohùn Yorùbá, oríṣìíríṣìí ọ̀nà ni a lè gbà rí lítíréṣọ̀ mìíràn ti máa ń bá oríkì pàdé. Ìdí ni pé wọn jọ máa ń ṣiṣẹ́ pọ̀ pẹ̀lú ara wọn. Gbogbo wọn ni ó ń lo oríkì, wọ́n kì í ya ara wọn nígbà kankan bí ti í wù ó mọ, nítorí pé wọ́n ní ìbáṣepọ̀ pẹ́kípẹ́kí. Àpẹẹrẹ díẹ̀ lára àwọn ewì Yorùbá mìíràn tí a ń bá oríkì pàdé ni ìjálá, Ẹkùn ìyàwó, rárà àti bẹ́ẹ̀ bẹ́ẹ̀ lọ.
	Lára lára àwọn onímọ̀ tó ṣiṣẹ́ lórí ìjálá ni Yémiítàn (1982:1), ó sọ pé;
Ìjálá ni àwọn ọdẹ fi máa ń sọ ìtàn oríṣìíríṣìí nípa ògún tàbí nípa ọdẹ ṣíṣe àti gbogbo ohun tí ọdẹ ń fojú rí nínú igbó.
	Onímọ̀ mìíràn tó tún ṣiṣẹ́ lórí ìjálá ni Babalọlá (1966) nínú rẹ̀ ó sọ pé;
Ìjálá ni ewì tí ògún máa lò ní ìgbà ayé rẹ̀.
	Níwọ̀n ìgbà tó jẹ́ pé ìjálá ní í ṣe pẹ̀lú ògún ní gbogbo ọ̀nà ó jọ ẹni pé àwọn tí wọ́n bá ti ni nǹkan án ṣe pẹ̀lú ògún ni wọ́n máa ń sun ún ìjálá tọkùnrin tobìnrin ló máa ń fi ṣiṣẹ́ ṣe tí àwọn obìnrin sì máa ń sùn-un lọ́ọ̀dẹ̀ wọn láti fi dárayá. Àwọn tí ó jẹ́ àgbàtẹrù rẹ gan-an ni àwọn ọdẹ. Àwọn ọdẹ ló ni ìjálá láti ìbẹ̀rẹ̀ pẹ̀pẹ̀ wa. Wọ́n sí máa ki ògún báyìí;
Ògún torí obì, o jẹkùú Ìjẹ̀ṣà
Ogun jà wọ́n, ogun ò kẹ́rù wọn 
	Gẹ́gẹ́ bí mo ṣe sọ ṣáájú, wọ́n tún máa ń ki oríkì ẹranko látàrí iṣẹ́ tí wọn ń ṣe tàbí nípa ìhùwàsí wọn. Àpẹẹrẹ ni oríkì “Ẹtu”:
Ẹtu lárún
Ọ̀bẹ̀jẹ́ ń yẹkẹ
A-bi-tete ológún ẹni fa
A-bi-ìjànjá í pe alàárù tantan
Ẹtu mọ́ṣalá, Ẹtu sàlàkọ́
Òfèfè-nfe, ari’ ru tún raṣọ níwájú ọkọ. 
	Oríkì òkè yìí ń ṣe àlàyé bí “Ẹtu” ṣe rí ni. Ẹtu jẹ́ ẹranko tí kò tóbi, ṣùgbọ́n tí àwọ̀ ara rẹ̀ máa ń dán bọ̀lọ̀jọ̀, ó sì tún jẹ́ ẹni tí ó máa ń sare, ó ní irun lára. Ó sì tún jẹ́ ẹranko tí ó ní afínjú púpọ̀ (ìjálá aré ọdẹ láti ọwọ́ Yémiítàn (1982:65). Bákan náà oríkì òkè yìí ń ṣe àlàyé bí ó ṣe rí.
	Ọ̀kan lára àwọn ewì alohùn Yorùbá tí a ń rán lẹ́nu ni ìjálá èyí ni a mọ̀ sí Ìsàré. Èyí tí ó túmọ̀ sí pé ọ̀nà ìgbéjáde rẹ̀ ni a fi sọ wọ́n lórúkọ.
	Babalọlá (1966) ti ṣe onírúurú ìwádìí àkójọpọ̀ àti ìtúpalẹ̀ lórí ìjálá, ohun tó farasin nínú ìjálá ni ìrèmọ̀jé. Àwọn ọdẹ àti àwọn olùsin òrìṣà Ògún ló ni ìjálá. Ìjálá sísun máa ń wáyé lásìkò tí àwọn ọdẹ bá ní ètò pàtàkì ṣe. Ó lè jẹ́ àjọ̀dún ọdẹ tàbí lásìkò tí wọ́n bá ń bọ òrìṣà Ògún. Ìjálá sísun kún fún oríṣìíríṣìí èròǹgbà lítíréṣọ̀. Òun náà sí máa fi àwùjọ Yorùbá hàn dénúdénú gẹ́gẹ́ bí ẹ̀yà.
Dáramọ́lá àti Jẹ́jẹ́ (1976:5) sọ pé ìjálá kò ṣe fọ sí wẹ́wẹ́ láti fún ni ìtumọ̀ kan pàtó fún ọ̀rọ̀ tí a mọ̀ sí ìjálá.
Àwọn ọdẹ a máa dẹ ìgbẹ́ àdẹpọ̀ láti pa ẹran, bóyá nígbà tí ẹnìkan nínú wọn bá ni ohun pàtàkì láti ṣe lásìkò ọdún ọdẹ tàbí ọdún ògún bí wọn bá pa ẹran tán nínú igbó. Wọn a kó ara wọn jọ láti máa jó, àti láti máa fi ìdùnnú wọn hàn. Wọ́n a máa gbóríyìn fún orìṣà ògún pé ó mú kí ọwọ́ wọn yá. Wọ́n a sí máa fi bí agbára ọdẹ ṣíṣe wọn ṣe ga tó hàn. Wọ́n a kí ọdẹ aperin sí erin pípa. Wọn a kí ọdẹ apẹkùn sí ẹkùn pípa pẹ̀lú. Wọ́n a bẹ̀rẹ̀ ìlù àti ijó láti inú igbó títí wọn a fi dé àrín ìlú bí wọ́n ti ń jó bẹ́ẹ̀ ni wọn ó máa yín bọn fún òrìṣà ògún .
Oríṣìíríṣìí ọ̀nà ni a lè gbà pín ewì Yorùbá lọ́nà kan a lè fi ojú ìlò wo ó. Èyí ni àwọn ewì tó jẹ́ ti gbogbogbò tàbí tí ó jẹ́ ti àwùjọ Yorùbá lápapọ̀ bí í ìjálá ìwé tàbí ẹ̀ṣà egúngún, ekún ìyàwó, rárá òkú pípè, òwe, ọfọ̀, òkú pípè òwe ọfọ̀ eṣe ifá àti bẹ́ẹ̀ bẹ́ẹ̀ lọ. Bákan náà ni àwọn kan wà tí ó jẹ́ ti àdúgbò lára wọn ni.
Alámọ̀ (Èkìtì) orin ọpa (Ìgbómìnà) olele (ijẹ̀ṣà) orin etíyẹrí Ègè (Ẹgbá)
Lọ́nà mìíràn a lè fi ọ̀nà ìgbé jáde pín ewì Yorùbá sí ìsọ̀rí tí a bá ṣe èyí a lè tọ́ka sí ìsọ̀rí wọ̀nyí. Ajẹ́mọrọ ẹnu àpẹẹrẹ oríkì ọfọ̀, òwe àlọ́ àpamọ̀ àti bẹ́ẹ̀ bẹ́ẹ̀ lọ.
Bákan náà ni a tún rí àwọn ewì tí a ń rán lẹ́nu tí wọn kọjá ọ̀rẹ́ ṣíṣọ pọ́ńbélé àpẹẹrẹ rárà, yùngbà Iwì/Ẹ̀sà egúngún, ìjálá, ìrèmọ̀jé, ìyẹ̀rẹ́-Ifá, òkú-pípè àti àwọn tí o jẹ́ ti àdúgbò bí i olele, àdàmọ́, olúngbé, òsàré ipè, ọpa àti bẹ́ẹ̀ bẹ́ẹ̀ lọ.

2.4	TÍỌ́RÌ  theory
Yorùbá bọ wọn ni a kì í sòòṣà lódò kí làbẹlàbẹ̀ mọ́ mọ̀. A kò le ṣe àgbéyẹ̀wò tàbí ṣe iṣẹ́ lámèyítọ́ láì ṣe àmúlò ìlànà kan. Ìlànà kan tí a ṣe àmúlò láti sọ nípa tíọ́rì.
Adéyẹmí (2006:8) sọ pé tíọ́rì ni abẹfẹ́lẹ́ ìmọ̀ tí a fi ń la ìfun àti ẹ̀dọ̀ onírúurú iṣẹ́. Ó sọ síwájú sí i pé nínú ìmọ̀ science Sáyẹ́ńsì ni tíọ́rì theory tí jẹyọ àti pé ìwádìí yòówù ti kò bá gùnlé tíọ́rì kan nínú iṣẹ́ rẹ̀, irú iṣẹ́ bẹ́ẹ̀ òfútùfẹ́tẹ̀ ni. Ó tún fi kún-un pé tíọ́rì náà tún tí ìlànà kan tí a ti dánwò tí a sì rí i pé ó jẹ́ òótọ́ bákan náà.
Ọbafẹ́mi (1997:7) sọ pé 
Theory is the aesthetic discourse improving disciplines, to achieve a harmony between the artists vision, knowledge or craft, and successful communication 

(Tíọ́rì ni irinṣẹ́ ìmọ̀ nípa ẹwà lítíréṣọ̀ láti jẹ́ kí ìbáṣepọ̀ ó wà láàárín ìran òǹkọ̀wé, ìmọ̀ọ́nṣe rẹ̀ àti ìbánisọ̀rọ̀ tó péye)
Ohun tí Ọbafẹ́mi ń sọ ni pé àwọn ohun èlò fún àlàyé lórí iṣẹ́ lítíréṣọ̀ ni tíọ́rì jẹ́.
Jonathan Cullar (1997:8) sọ báyìí pé 
“Theory is the criticism in order to keep criticism on courses”.

(Tíọ́rì ni lámèyítọ́ tí a ṣe lórí lámèyítọ́ kí iṣẹ́ lámèyítọ́ lè tẹ̀síwàjú)
Ọmọniyì (2002:123) ki tíọ́rì báyìí
Ìlànà tí à ń tẹ̀lé láti ṣe ìtúpalẹ̀ lítíréṣọ̀ òun ní o dúró bí ìránṣẹ́ tí a ń lò fún ìtúpalẹ̀ lítíréṣọ̀.
 	Ohun tí Ọmọniyì náà ń sọ ni pé, láìsí tíọ́rì agogo ẹnu lásán ni a máa lù lórí ìtúpalẹ̀ lítíréṣọ̀.
Ọ̀wọ́ méjì ni tíọ́rì yìí pín sí, ọ̀wọ́ kìíní rí tíọ́rì lítíréṣọ̀ gẹ́gẹ́ bí ọ̀nà tí kò ni àjọṣe pẹ̀lú òǹkọ̀wé àwùjọ ni èyí tí ó jẹ́ pé a kò le ya lítíréṣọ̀ kúrò lára àwùjọ. Ìpín kejì yìí ni tíọ́rì tí a fẹ́ ṣe àmúlò nínú. Iṣẹ́ àkànṣe yìí ìyẹn tíọ́rì ìfojú-ìmọ̀-ìbára-ẹni-gbépọ̀ wo iṣẹ́ lítíréṣọ̀.
 
2.5	TÍỌ́RÌ ÌFOJÚ-ÌMỌ̀-ÌBÁRA-ẸNI-GBÉPỌ̀-LÁWÙJỌ WO IṢẸ́ LÍTÍRÉṢỌ̀
Láì ṣe àníàní, ó ṣòro kí a tó lè rí oríkì gbé e tán fún Soṣíọ́lọ́jì, ṣùgbọ́n ohun tó jẹ mọ́ ìbáṣẹpọ̀ láàárín wọn, ìrírí àwọn ènìyàn láwùjọ ni ohun tí irú ìrírí àti àjọṣepọ̀ bẹ́ẹ̀ lè fà bá ẹ̀dá. Soṣíọ́lọ́jì ni ènìyàn, àwùjọ àti ìbágbépọ̀ wọn àti ipa tí irú ìbágbépọ̀ bẹ́ẹ̀ ní lórí àwùjọ. 
Ó sọ síwájú sí i pé ohun tó jẹ Soṣíọ́lọ́jì lógún jù ni ìgbé-ayé ẹ̀dá, ìwà rẹ̀, èdè rẹ̀ tí ó jẹ òpómúléró fún ìdúró ẹ̀dá láyé nínú èròǹgbà Soṣíọ́lọ́jì ni láti dáhùn àwọn ìbéèrè bí i. Báwo ni àwùjọ ṣe ṣe? Báwo ló ṣe ń ṣiṣẹ́? Kíló fa ìdúró àwùjọ? Kí èyí tó lè ṣe è ṣe ìgbéléwọ̀n a máa wáyé lórí ètò àwùjọ, ètò ọrọ̀ ajé, ètò ìṣèlú àti àwọn nǹkan mìíràn tí ó parapọ̀ jẹ́ ètò àwùjọ.
Ohun mìíràn tó tún jẹ Soṣíọ́lọ́jì lógún ni ọ̀nà ìkọ́ni àwùjọ, ìfòye àṣà kọ́mọlẹ́kọ̀ọ́ àti bí oníkalukú bí i ọba, àgbà àgbà àti ọdẹ ìlú lọ́kùnrin àti lóbìnrin ṣe ń gba ipa ti yóò kó láwùjọ kí ìlú ba à lè tòrò.
Onímọ̀ mìíràn tó tún ki Soṣíọ́lọ́jì ni Caudwell (1977:15) ó sọ báyìí pé:
In relation to one another the study of these human relation in a general form is sociology.

(Nígbà kan rí àwọn ènìyàn a máa bára wọn ṣe nǹkan pọ. Ìmọ̀ nípa ìbára ẹni ṣe pọ̀ yìí).
Ohun tí Caudwell ń wí ni pé ìmọ̀ nípa ìbáṣepọ̀ láwùjọ àwọn ènìyàn ni Soṣíọ́lọ́jì jẹ́. Ṣùgbọ́n kì í ṣe ìmọ̀ ìbára-gbépọ̀ nìkan ni Soṣíọ́lọ́jì dúró lé, ó tún máa ń ṣe ìwòye onírúurú ìyípadà tí ó dé bá àwùjọ. Àwùjọ lè rọra máa yí padà tàbí kí o yí padà wìrìwìrì, gbogbo èyí ni Soṣíọ́lọ́jì ma ń ṣe ìwádìí rẹ̀.
Bákan náà, Bísí Ògúnṣínà (1981:4) ki defined sociology Soṣíọ́lọ́jì báyìí pé:
Gẹ́gẹ́ bí orúkọ rẹ̀ Soṣíọ́lọ́jì jẹ́ àhunpọ̀ nǹkan méjì. Soṣíọ́lọ́jì jẹ́ ẹ̀kọ́ ìmọ̀ ìjìnlẹ̀ ìbákẹ̀-gbẹ́pọ̀ tí ó ní ìbáṣepọ̀ àti ìgbẹ̀yìn fún ohun tí ó ní ìyípadà pẹ̀lú àwọn nǹkan tí ó ń ṣẹlẹ̀ sí ènìyàn látàrí ìbáṣepọ̀ tí wọ́n ni sí ara wọn. Gẹ́gẹ́ bí ìmọ̀ ìbákẹ̀-gbẹ́pọ̀ yòókù.
Ohun tí ó jẹ́ Soṣíọ́lọ́jì lógún ni ìgbé ayé ẹ̀dá pẹ̀lú ìrírí ẹ̀dá, ẹ̀dá pẹ̀lú àwọn tó ń tẹ̀lé wọ́n. Ṣùgbọ́n ohun tó jẹ́ ajólórí Soṣíọ́lọ́jì ni àkójọpọ̀ àwọn ènìyàn inú àwùjọ.
Ọ̀kan lára àṣà Yorùbá ni oríkì jẹ́ ìdí nìyí tí a fi lo tíọ́rì yìí fún ṣíṣe ìtúpalẹ̀ iṣẹ́ yìí. iṣẹ́ àti ìhùwàsí ẹ̀dá ènìyàn àti ohun tí ènìyàn ń ṣe ni àwùjọ ní o wa nínú oríkì, tí a sì ń fi èdè tí ó dùn gbé e jáde. Gẹ́gẹ́ bí a ṣe mọ pé èdè tó dùn náà ni òpómúléró àṣà àti wí pé àṣà oríkì àti èdè tí a ń lò fi gbé e jáde inú àwùjọ ni gbogbo wọn tí jẹ́ jáde. Èyí ni o mú kí a gbé àtúpalẹ̀ oríkì yìí ka orí tíọ́rì ìfojú-ìbágbépọ̀ àwùjọ wo lítíréṣọ̀. Èyí yóò sí jẹ́ kí a tún ètò àti àṣà ìbá gbẹ́pọ̀ àwùjọ ìlú Òǹdó sí ìta.
Ní àfikún, ohun tí a ń sọ ni pé inú àwùjọ kan náà ni ènìyàn, èdè àti àṣà tí jẹ́ jáde, wọ́n sí ní ìbáṣepọ̀ pẹ̀lú ara wọn. Yálà àṣà ilẹ̀ wa tàbí àṣà àtọ̀húnrìnwá àti àwọn aláṣà fúnra wọn. Inú àwùjọ náà ni gbogbo wọn tí wá. Kò sí àwùjọ kan tí kò ni àṣà àti iṣẹ́ tí ó ń gùnlé. Ìdí nìyí tí a ṣe rí oríkì láti ara àṣà Yorùbá tí àwọn ìran Yorùbá lápapọ̀ sí ń gbé e lárugẹ ní gbogbo ìgbà.
Àtọba, àtìjòyè, àtọmọdé, àtàgbà tó jẹ́ ìran tàbí ẹ̀yà Yorùbá pátá ni wọ́n ni oríkì tí wọn, yálà ti àbísọ tàbí ti orílẹ̀ tó jẹ́ tí gbogbogbò, tí ó sì jẹ́ pé inú àwùjọ ni gbogbo wọn tí wá tí ìbáṣepọ̀ tó lọ́ọ̀rìn sí wà láàárín wọn.
Ní àwùjọ ìlú Òǹdó tí iṣẹ́ yìí dá lé lórí jẹ́ ọ̀kan pàtàkì lára ìlú ilẹ̀ Yorùbá àwọn ẹ̀yà Yorùbá náà ló sí wá níbẹ̀. Àwọn àṣà tí a mọ̀ mọ́ àwọn ènìyàn ibẹ̀.
Gẹ́gẹ́ bí a ṣe mo àwọn ìlú ilẹ̀ Yorùbá fẹ́ràn oríkì nínú lítíréṣọ̀ alohùn wọn. Wọn a máa lò ó níbi ayẹyẹ tí wọn bá ń ṣe. Bí àpẹẹrẹ níbi ìkọ́mọjáde, ìṣìlè, ìgbéyàwó ìfinijoyé, ìsìnkú tàbí lásìkò àwọn ọdún ìbílẹ̀ wọn gbogbo.
Oríkì yìí máa ń jẹ́ kí a ni ìmọ̀ nípa ẹní tí o ni oríkì gẹ́gẹ́ bí a ṣe sọ ṣáájú. A ó mọ orírun àwọn babańlá rẹ̀ àti àwọn nǹkan akọni mìíràn tí wọ́n tí gbé ṣe nínú ìran wọn. Bákan náà ó máa ń fi iṣẹ́ òòjọ́, àmúyẹ àti àléébù wọn hàn. Bí a ṣe lè fi ṣe kóríyá fún ènìyàn. Gẹ́gẹ́ bí èyí ṣe rí ni àwọn àwùjọ Yorùbá yòókù pátá náà ni ti àwùjọ ìlú Òǹdó ṣe rí.
 
MÁÀPÙ ÌPÍNLẸ̀ ÒǸDÓ 
ORÍ KẸ́TA 
ÀWÙJỌ TÓ BÍ IṢẸ́ ÌWÁDÌÍ ÌLÚ ÒǸDÓ
3.0	ÌFÁÀRÀ 
Ní orí kẹ́ta iṣẹ́ iwadiii yìí ni a o ti ṣe àgbéyẹ̀wò àwọn ọba tó tí jẹ́, ètò ìṣèlú wọn. Àti àwọn ètò mìíràn tí ó ń mú ìlú Òǹdó yọ gẹ́gẹ́ bí ọwọ́ ti i yọ ju orí lọ láàárín àwọn ìlú mìíràn.

3.1	ÌTÀN ÌṢẸ̀DÁLẸ̀ ÌLÚ ÒǸDÓ   
Ìlú Òǹdó jẹ́ ẹ̀yà Yorùbá ni ìjọba ìwọ oòrùn ni ìpínlẹ̀ Òǹdó ìlú tí wọ́n sí bà pààlà ni ìlú Ìkálẹ̀ tí òun náà wà ní abẹ́ ìjọba Gúúṣù ìwọ oorun ni ìpínlẹ̀ Òǹdó.
Ní ayé àtijọ́ àwọn ènìyàn rí ìbejì gẹ́gẹ́ bí àmì burúkú, wọ́n sí máa ń pa wọ́n lójú ẹṣẹ̀ tí wọ́n bá ti bí wọn. Ní ayé ìgbà náà ọ̀kan lára ìyàwó Aláàfin Ọ̀yọ́ bí ìbejì, ṣùgbọ́n ọba yìí nífẹ̀ẹ́ ìyàwó rẹ̀ púpọ̀. Èyí ló mú kí ó gbìyànjú láti dáàbò bo ìyàwó àti àwọn ọmọ rẹ̀ nípa rírán wọn kúrò láàárín ìlú lọ sí ibi tó jìnnà, nígbà tí wọ́n fẹ́ máa lọ sí ìrin àjò yìí. Aláàfin fún wọn ni ẹrú àti àwọn nǹkan mìíràn.
Ìtàn sọ fún wá pé nígbà tí wọ́n dé Ilé-Ìfẹ́ pẹ̀lú àwọn ẹmẹ̀wà wọn. Ọba (Ọọ̀ni) ṣe àdúrà fún wọn, ó sí kọ àwọn ọmọ wọ̀nyí ni ilà, kí o bà le fi dá wọn mọ̀. Wọ́n tẹ̀síwàjú nínú ìrìn àjò wọn. Wọ́n de ibi kan tí a ń pé ní ita ìjámà láti ibẹ̀ wọ́n dé Ẹ̀pẹ́ ẹni tí ó jẹ́ olórí ìlú yìí sí tẹ́wọ́ gbà wọn.
Wọ́n bẹ̀rẹ̀ sí ni wa ibi kan tí a mọ̀ sí Ilẹ̀-Olújìí a fi ìgbà tí ó parí sí òkè kan ni Òǹdó tí a mọ sí Òkè Àgunlà. Bí wọn ṣe débi òkè yìí, wọ́n  rí èéfín wọ́n sí tẹ̀lé ipa ọ̀nà yìí. wọ́n pàdé ọkùnrin kan tí orúkọ rẹ̀ ń jẹ́ “Ẹkiri” ọkùnrin yìí gbà wọ́n tọwọ́-tẹsẹ̀ ó sì mú wọn lọ sí ibi kan tí a pé ni ìjọré ni ìlú Òǹdó. Àwọn ènìyàn ìlú Òǹdó fi ọ̀kan nínú àwọn ìbejì yìí jé ọba àkọ́kọ́ wọ́n sí ń gbé ìgbé ayé ìrọ̀rùn.
Bákan náà ni a tún rí ètò ìṣèlú ìlú Òǹdó. Ní ilé Yorùbá, ọ̀nà tí wọn tí ó jé pé ọba ni aláàkóṣo ohun gbogbo ohun tí ó dájú ni wí pé, igi kan kì í dá igbó ṣe. Èyí ni wí pé ni inú àwùjọ kì í ṣe ọba nìkan ni ó máa ń dá àkóso ìlú ṣe ó pọn dandan kí àwọn ìjòyè jé amúgbálẹ́gbẹ̀ẹ́ tàbí alábàá ṣíṣe pọ̀ pẹ̀lú ọba.
Ọ̀pọ̀lọpọ̀ iṣẹ́ takun-takun ni àwọn ọba àti ìjòyè tó ti jẹ ní ìlú yìí tí gbé ṣe láti rí i wí pé ìlọsíwájú tàbí ìdàgbàsókè dé bá ìlú Òǹdó. Nínú gbogbo ẹ̀dá kan ti ń bẹ lábẹ́ ọ̀run Yorùbá jẹ́ ẹ̀dá kan tí o kórìra ìwà ọ̀lẹ àti ìmẹ́lẹ́ wọn. Yorùbá gbà pé iṣẹ́ ni oògùn iṣẹ́ wọ́n a máa sọ pé “òṣùpá wù mi ju òkùnkùn, ẹni tí ń ṣiṣẹ́ wùmí ju ọ̀le àti pé aríṣẹ́máṣe ní í sán fùrọ̀ lóògùn. Ìgbàgbọ́ Yorùbá sì ni pé, ènìyàn kò lè mú iṣẹ́ jẹ kí ó sì mú ìṣẹ́ jẹ àti pé àgbàlagbà tí ó bá ń la igi tà, ó ti sinmi rẹ̀ léwe ni, ẹ̀dá tí kò bà sì ṣiṣẹ́ yóò jalè.
Ní ìlú Òǹdó, wọn kì í jí kí wọ́n káwọ̀ gbenú gẹ́gẹ́ bí a ti rí ìwà àti iṣẹ́ wọn. Iṣẹ́ ni wọn máa ń múṣe. Akíkanjú àti akin ènìyàn ni a mọ àwọn ará Òǹdó. Onírúurú iṣẹ́ ni wọ́n sí yàn láàyò ní èyí tí o ń mú kí ìlọsíwájú ó máa bà wọn nínú ìlú náà yálà nínú iṣẹ́ ọdẹ ni tàbí nínú iṣẹ́ àgbẹ̀ èyí tí ó jẹ́ iṣẹ́ àtìrandíran wọn tí ó sì ń mú kí ètò ọrọ̀ ajé wọn ó máa gbòòrò síwájú sí i, tí o sí tún mú ìdàgbàsókè wọ ìlú wọn.
Ètò ẹ̀sìn náà kò gbẹ́yìn nínú ìtàn ìṣẹ̀dálẹ̀ ìlú Òǹdó. Ìgbàgbọ́ àwọn Yorùbá ni pé Olódùmarè ni ó dá ayé tí ó sì tẹ̀ ẹ́ dó. Òun náà ló sì dá àwọn ènìyàn síbẹ̀ kí wọ́n sì tún padà wá láti wá jábọ̀. Lẹ́yìn náà àwọn Yorùbá gbà wí pé wọ́n ní láti máa fi orúkọ Olódùmarè sí ohunkóhun tí wọ́n bá ń ṣe láyé nítorí pé bí kò bá sí Olódùmarè ni, kò le sí ẹ̀dá kankan.
Látàrí èyí ní ó ṣe jẹ́ pé kò sí ẹ̀sìn náà ni ilẹ̀ Yorùbá ti àwọn babańlá wa ń sìn tí wọn kì í ki Olódùmarè níbẹ̀ gẹ́gẹ́ bí adẹ́dàá, aṣẹ̀dá àti gẹ́gẹ́ bí ẹni tí í ó fi àṣẹ sọ̀rọ̀, tí ó  sì ń fàṣẹ dáhùn sí onírúurú ìbéèrè ti ẹ̀dá bá bèèrè lọ́wọ́ rẹ̀.
Ìran Yorùbá lápapọ̀ ló ní ọ̀nà tí wọ́n ń gbà ké pe Olódùmarè pẹ̀lú ìgbàgbọ́ pé yóò dá àwọn lóhùn èyí yàtọ̀ ni ìlú sí ìlú, ìletò sí ìletò àti bẹ́ẹ̀ bẹ́ẹ̀ lọ. Irú ìlànà yìí náà ni a rí ní ìlú Òǹdó.
Ṣáájú kí ó tó di pé àwọn ẹ̀sìn àjòjì méjèèjì wọ̀lú Òǹdó ni wọ́n tí ó ní ọ̀nà tí wọ́n ń gbà ṣe ẹ̀sìn wọn; àti irú ìbọ tí wọ́n máa ń jẹ́sìn fún. Gẹ́gẹ́ bí a ṣe mọ́ pé ẹ̀sìn ìbọ̀rìṣà tí í ṣe ẹ̀sìn ìbílẹ̀ náà ló wọ́pọ́ ni ayé tí ìdílé kọ̀ọ̀kan nínú ìlú sí ni òrìṣà ìdílé tí wọ́n ń bọ yàtọ̀ sí òrìṣà tó jẹ́ tí gbogboo gbò bẹ́ẹ̀ náà ni wọ́n ń ṣe ní ìlú Òǹdó yìí láti ayébáyé. Àpẹẹrẹ irú ọdún bẹ́ẹ̀ ni ọdún Gbélérù, ọdún Ọlọ́kà, ọdún Ìta Mafo, ọdún Agẹmo, ọdún Ògún, ọdún Ajé, ọdún Ọba, ọdún Èkímògún, ọdún Atakùnmọ̀, ọdún Ìfọ̀rẹ́, ọdún Olórí, ọdún Ọba, ọdún Ẹrínlà, ọdún Lódún.
Ọdún oirì, òṣémàwé àti otu ni Àjàlé (òkè-ilé) ni agogo mẹ́rin àárọ̀ kò sí ẹnikẹ́ni kò gbọdọ̀ sọ̀rọ̀ kí ó tó di àárọ̀. Kété lẹ́yìn èyí ni ẹgbẹ́ òtú yóò máa kúnlẹ̀ fún àdúrà ni ọ̀dọ̀ òṣémàwé ní kọ̀ọ̀kan pẹ̀lú obìí kọ̀ọ̀kan láti ọ̀dọ̀ òṣémàwé bẹ̀rẹ̀ láti ọ̀dọ olórí òtu títí kan olóyè kékeré láì ku olóyè kankan. A kò sí gbọdọ̀ tan iná. Wọn kò sí gbọdọ̀ rí ara wọn. Èyí wà fún àdúrà pàtàkì pé ìbẹ̀rẹ̀ ọdún ọba fẹ́ bẹ̀rẹ̀..
Ọdún Ìfòré. Ní ìgbà ọdún Ìfòré, àwọn olóyè ìlú Òǹdó yóò mú oríṣìíríṣìí ẹ̀bùn wá fún òṣémàwé. Òṣémàwé yóò mú lára àwọn ènìyàn rẹ̀, yóò gba ìlù fún ayẹyẹ ọdún. Àwọn òpójì, tí a mọ̀ sí (òpò ilé) yóò mú ìkájú ẹja ńlá àti ọ̀pọ̀lọpọ̀ obì wà fún òṣémàwé.
Lẹ́yìn ọgbọ́n ọjọ́ ọdún Ìfòrè àwọn òpòjì yóò gbé obì lọ fún òṣémàwé ọba yóò gún méjìlélógún pẹ̀lú ọ̀pọ̀lọpọ̀ ọtí àti iṣu tí yóò gbé fún Òyìnbó kan tí a mọ̀ sí olóyè gíga Lisa Lóbùn.

3.2	ÀLÀYÉ LÓRÍ ORÍKÌ ORÍLẸ̀ ÒǸDÓ      
Oríkì orílẹ̀ ní àárín àwọn Yorùbá jé ohun tí o ṣe pàtàkì. Oríkì orílẹ̀ ni àpapọ̀ oríkì àwọn babańlá àti àwọn ìyáńlá tí ó wà ní ìbẹ̀rẹ̀ pẹ̀pẹ̀, ìtàn ìdílé olúwarẹ̀, oríkì orílẹ̀ jẹ́ oríkì tí ó ń júwe ìwà, ìṣe, babańlá àti ìyáńlá ẹni tí a ń sọ̀rọ̀ bá wọ̀nyí. A kò le sọ ní pàtó iye àwọn oríkì orílẹ̀ Yorùbá, ṣùgbọ́n àwọn tó ṣe pàtàkì jùlọ nínú wọn tó mẹ́ẹ̀dọ́gbọ̀n, kókó ọ̀rọ̀ tó sì wà nínú oríkì orílẹ̀ ni ìwà ọmọlúàbí. Ẹ̀kúnrẹ́rẹ́ ìtumọ̀ ọ̀rọ̀ inú oríkì máa yan ìtàn àtijọ́, àlàyé kíkún yóò sí kù sí ọwọ́ olùwádìí.
Ìgbà tí wọ́n bá ń kí ènìyàn ni ọ̀nà pàtàkì ní òwúrọ̀ kùtukùtù bí ọmọ bá ti dòbálẹ̀ tàbí kúnlè láti kí òbí rẹ̀ kú òwúrọ̀. Ìyá yóò lo gbólóhùn mélòó kan láti inú oríkì ìdílé wọn, láti fi ki ọmọ náà tàbí nígbà tí ó bá lọ kí ìbátan àwọn òbí rẹ̀ tí kò rí fún ọjọ́ pípẹ́, tí ìbátan náà ba jẹ́ obìnrin gbàrà tí ó bá tí rí ọmọdé náà ni yóò tẹnu bọ oríkì orílẹ̀ wọn; yóò máa fi oríkì orílẹ̀ kí ọmọdé náà lọ bí ilẹ̀ bí ẹní, ó le máa dẹ́nu dúró lẹ́ẹ̀kọ̀ọ̀kan láti wí pé “ó káre ǹlẹ́” “o kú àtijọ́ gbogbo àwọn ara-ilé ńkọ́?”, àti bẹ́ẹ̀ bẹ́ẹ̀ lọ. Orí rẹ̀ náà yóò mu ara rẹ̀ a sí yá gágá pẹ̀lú ẹ̀rín múṣẹ́.
Bákan náà nígbà tí àgbàlagbà bá ń ṣe àjọyọ̀ ní agboolé rẹ̀ nítorí ohun mìíràn, oríkì orílẹ̀ rẹ̀ ni wọ́n a máa fi kì í.
Síwájú sí i, a tún rí oríkì orílẹ̀ ìlú Òǹdó pé ènìyàn pàtàkì ni wọ́n ó lọ báyìí pé.
Ará ìta ìjámà 
Èkímógún, ọmọ Aládé igbó 
Ọmọ afi agogo idẹ mú omi 
Ọmọ onílà mẹ̀ríndínlógún ṣẹ̀yẹ.
Bákan náà ni a tún rí àwọn nǹkan to mú oríkì orílẹ̀ Òndó wáyé. 
Láyé àtijọ́, ogun ni o ya tọkọ-taya. Ogun ní ó ya ìyá pẹ̀lú ọmọ. Bí ọmọdé kò bá sí bá ìtàn ó yẹ kò bá àrọ́bá, àrọ́bá sì ni bàbá ìtàn. Ogun mú lélé lọ ẹ̀gbá alaké ìyá kò bí lélé ni ẹrú, bàbá kò sí sọ ọmọ rẹ̀ ni ìwọ̀fà, Àkúnlẹ̀yàn wọn ló tí wọ́n dé ọkọ ẹrú lóko ẹrú tí lélẹ̀ wà. Ó múra ṣiṣẹ́, ó sì rẹ ara rẹ̀ sílẹ̀ lélé ṣiṣẹ́ kára. Ó sì ra ẹrú tó pọ̀. Lára ẹrú tí lélè tún rà ni mòrẹ̀ tún wà láì mọ. Lélé pa àṣẹ wí pé kí mórẹ̀ máa lọ ògì. Ìgbàkugbà tí mórẹ̀ bá tún lọ ògì ni ó máa ń kọrin tí ó bá sí tí ń kọrin yìí ni àwọn ọmọ olówó rẹ̀ ń fi etí gbọ títí wọ́n fi mọ orin náà kọ. Wọ́n wa ń kọ orin náà ni ojú bàbá wọn (Lélè). Lélè gbọ, ó ṣe hàá ẹnu ya bí àwọn ọmọ rẹ tí ń kọrin wọ́n ṣe àlàyé wí pé ẹrú titun tí ó ṣẹ̀ṣẹ̀ rà ni o máa ń kọ. Lélè wá pé  ẹrú o sí bẹ̀rẹ̀ orúkọ rẹ̀ ẹrú sí dáhùn pé “Morẹ” Lélè wá sọ fún Mòrẹ pé òun ni Lélè àbúrò rẹ̀, mọ̀rẹ̀ náà tún fi hàn wí pé òun ni mọ̀rẹ̀ àti wí pé ìyá wọn ni oólìbàbì. Lélè wá pàsẹ wí pé kí àwọn ẹrú tó kù kí wọ́n pọ́n omi kí wọ́n sí wẹ mọ̀rẹ̀. Ìdí pàtàkì tí a fi ń jẹ oríkì ni wí pé kí a lè mọ ibi tí a ti wa tàbí bí a bá sọnù kí a le rí ara wa padà.

3.3	ORÍKÌ ÀWỌN ỌBA KỌ̀Ọ̀KAN        
Ní ìlú Òǹdó, yàtọ̀ sí pé àwọn ọba wọn ń jẹ́ oríkì papọ̀. A tún rí díẹ̀ gbà nínú àwọn oríkì bọ̀rọ̀kìnní ọ̀kọ̀ọ̀kan wọn. Èyí ni oríkì tí àwọn ọ̀rẹ́ àti ojúlùmọ̀ fi máa ń kì wọ́n látàrí ohun ribiribi tí wọ́n tí gbé ṣe, àti nípa pé wọ́n jẹ́ akikánjú ènìyàn oríkì bọ̀rọ̀kìnní ọba kọ̀ọ̀kan lọ báyìí ni ṣókí.
YÉSÀN 
Láte fẹ̀fẹ̀
Onísu to ta gbòngbò
Ìyá ẹní, aya aláya ṣe sọ 
Ó le eku wọ́nu ẹgàn pátápátá
Ó na aya ẹní túká
Ó bi ọmọ ẹbí ní 
Ọjọ́ dínkù ó ṣe tán olósùn ńlá 
Ó sùn gàdágbà légbè ọ̀run
Ohun tí oríkì yìí ń sọ nípa rẹ̀ ni pé ọba yìí fẹ́ràn iṣẹ́ ọdẹ láìṣeyeméjì rárá. Ó fẹ́ràn láti máa dẹ̀gbẹ́.
ORÍKÌ ADÁJÀ
A ń wa 
O fi agogo idẹ mọ tí
Eléwù gbòho, onikédìgbò
Ó dá títí ọlá 
Ó gún le egbò
Òkè Àlejó
Àlajó gba ilé gbé
Ádajà, Eléwù gbòho
Orílẹ̀ egbé
Òkè àlejó

 
ORÍKÌ JOMU
Òyàn onídà
Òyànyán onimú
Ogbogbo létí
Ó ṣe ọwọ́ bàbá núdà
Egún ńlá o 
Ó pá ayé run 
Ó pa ifọ̀ láyìnmí
Ó pa onígbọ̀wọ́
Ó dà jẹ ẹran mìmìmì
Ó fi ọwọ́ gbọ́ ifá
Ó ń àyé láìláì   
Ó dàgbà lọ́dọ̀ èṣù

ORÍKÌ LÓSÙNLÁ
Ajágìgì oògùn
Olókè mẹ́ta 
Òkòkò Balógun 
Ó dúró lókè
Ó sọmọ di pùyé pùyè
Òkè gbọ́mọ di tilolo
Ologun tí kà di 
Odidi mọndè
Ojú ogun láwé sawé

ORÍKÌ LÓGBÒSÉRÉ
Ató àgbà gbọngbọn
Ó kó ẹbí mọ́ra 
Ó pàlàngà ẹbí 
Ó mú gogo rẹ̀ ṣe
Ó fi pópó nu ojú 
 
ORÍKÌ ARÓGBÓ 
Àgbède onígèlè
Ọkọ pupa 
Ó lọ sòko
Elétí arógbó 
Ọba kú kegun
Elete dèyìn
Olè lébà onílé
Arógbó ilà ṣẹ̀gi 

ORÍKÌ LÓYÌNMÍ
Òkè odò
Alájé orùn akingbájìn
Ó ṣe pẹ̀lẹ́
Oní pẹ̀lẹ́
Ajerú mo boku ṣenu
Òrún to, Ato
Ató ọba nífẹ̀
Ìgbésí tọ̀wọ̀-tọ̀wọ̀
Lóyìnmí aláte ìlèkè 

ÀYÀDÌ
Ìyálà lepegun
Ó mú aṣọ ọba 
Ó mú idà,
Ó fi idà sẹ́yìn
Ó fi idà jẹṣu
Ó sojú kókó 
Alálè, orò tí 
Sun ọmọ ayé jẹ
Àyàdì, légbàdà
Ó kò inà léyìn jọyọ

ORÍKÌ ÒṢÉMÀWÉ 
Kábíyèsí àbá ìyé
Ikú alaṣẹ
Ògbìgbà gbọmọ là
Ó la lóni o 
Ó jìwàjiwa ìlẹ̀kẹ̀
Ó sọkọ àkókó
Alagbára jeni níyà
Afèrín sí 
Ikú aláṣẹ èkejì òrìṣà 

ORÍKÌ AJISÓWÓ
Ọtún owó
Ọmọ afèrì wọ̀wọ̀
Sọrọ méjì Ajisówó
Ọmọ Lísà pátákó
Aṣọ orúkọ, oníbàràká
Òtẹ̀lú, òrèrú, o fi 
Owí erú jọba 
Ará ìgúrì.

3.4	ÀWỌN ỌBA TO TÍ JẸ́ ÀTI ỌDÚN WỌN    
1.	Pùpùpù		1510-1530		ọdún mẹ́rìnlá 
2.	Airo 			1530-1561		ọdún mọ́kanlélógún
3.	Lújù 			1561-1590		ọdún mọ́kanlélógún
4.	Òkùta 		1591-1614		ọdún mẹ́rìndínlọ́gbọ̀n
5.	Lúyaré		1614-1630		ọdún mọ́kàndínlógún
6.	Fòyì			1630-1649		ọdún mọ́kàndínlógún
7.	Léyò 			1649-1668		ọdún mọ́kàndínlógún
8.	Gbayi 		1668-1685		ọdún mẹ́tàdínlógún  
9.	Liyen			1685-1702		ọdún mẹ́tàdínlógún
10.	Bàjùmú		1702-1711		ọdún mẹ́tàdínlógún 
11.	Aperuwa 		1711-1716		ọdún márùn-ún
12.	Gbede- Gbede 	1716-1716
13.	Làmolè 		1716-1731		ọdún márùndínlógún
14.	Aganmede 		1731-1748		ọdún mọ́kànlá
15.	Olowolaiye 		1748-1759		ọdún mẹ́tàdínlógún 
16.	Jógundè		1759-1770		ọdún mọ́kànlá
17.	Térere 		1770-1796		ọdún mẹ́rindínlógún
18.	Ajímósó		1786-1802		ọdún mẹ́rindínlógún
19. 	Árobiréré		1802-1811		ọdún mẹ́sàn-án 
20.	Ayanlọlá	 	1811-1814		ọdún mẹ́ta 
21.	Ọdúnọla 		1814-1817		ọdún márùn-ún
22.	Jílù			1817-1822		ọdún márùn-ún 
23.	Olówólakun 	1822-1826		ọdún márùn-ún 
24.	Jíwòmó		1826-1833		ọdún méje
25.	Jílàlá			1833-1844		ọdún mọ́kànlá
26.	Jímósùn		1844-1853		ọdún mẹ́sàn-án 
27.	Afunbiye ọ̀dúndún 1853-1861	ọdún méje 
28.	Arílékọ́lásì 		1861-1866		ọdún márùn-ún 
29.	Jímosùn		1866-1870		ọdún mẹ́rin 
30.	Ọ̀ṣungbádelọlá	1870-1873		ọdún mẹ́ta 
31.	Ayíbíkíwòdì		1873-1876		ọdún márùn-ún 
32.	Afàìdùnóyè 	1876-1881		ọdún márùn-ún 
33. 	Jímẹ́kùn		1881-1889

3.5	DÍẸ̀ NÍNÚ ÌTÀN ÌGBÉSÍ AYÉ ÀWỌN ỌBA ÌLÚ ÒǸDÓ 
Ní ilẹ̀ Yorùbá ní ayé àtijọ́, tí wọn ba tí bí ìbejì, wọn a pa wọ́n nítorí abàmì ọmọ ní wọ́n kàásí, lásìkò yìí ni wọ́n bí Òsárewá-sakin ọmọ ọba Olááso ni aláàfin Ọ̀yọ́, ó sí ni ìyàwó púpọ̀. Ó fẹ́ràn ìyá àwọn ọmọ wọ̀nyí kò sí fẹ́ pa wọ́n. Ó kó àwọn ìbejì náà pẹ̀lú ìyá ránsẹ́ sí Epinni ni ìlú àwọn Ìbàrìbá. Nígbà tí ọba Oluaso tẹ̀rí gbaṣo ní 1477, ọba Onígbogí jẹ́ tẹ́lẹ̀.
Onígbogí jẹ́ obìnrin tí o jẹ́ ọba ni 1498, kò fé kí wọn fi ìyá jẹ wọ́n, ó sọ fún ìránṣẹ́ rẹ̀ ìjà kí ó kọ wọ́n kúrò ní ìlú gba ọ̀nà Ilé-Ìfẹ́, Ìjẹ̀bú ọba Ọọ̀ni sí tún ràn wọ́n lọ́wọ́. Ọ̀pọ̀lọpọ̀ ènìyàn lò tẹ̀lé wọn títí wọ́n fi de ìlú Ẹ̀pẹ́. Láti ìlú Ẹ̀pẹ́ ni wọ́n tí rin ìrìnàjò wọn dé ibi ìdí-èdó pẹ̀lú ẹsẹ̀ ọmọ náà, tó túmọ̀ sí Ese-Omore títí o fi di Òṣemàwé tí ìdí-èdó sí da Òǹdó.

Ọba pùpùpù 1510-1530
Gẹ́gẹ́ bi a tí gbọ́ nínú ìtàn pé ìjọba rẹ̀ dára. Ó fẹ́ràn àwọn ohun ọ̀sin púpọ̀ gẹ́gẹ́ bi a tí gbọ pé àwọn ìgbìmọ̀ rẹ̀ jọ ń ṣe ìpàdé pọ̀, ó kúrò lọ́dọ̀ wọn, ó lọ mójútó àwọn ohun ọ̀sìn rẹ̀. Irú ìwà yi bí wọn nínú, tí wọ́n sí pinnu wí pé àwọn kò ní fi obìnrin jẹ  ọba mọ́ ni ìlú Òǹdó.
 
Ọba Airo 1530 – 1561
Lẹ́yìn ikú ọba Pupupu ni ọba Airo tẹ̀lé ìyá rẹ̀. ó sí kéré nígbà tí ó jẹ́ ọba, ṣùgbọ́n Àyàdì lọ ń tọ sọ́nà, ó sí ń ba ṣe ìjọba rẹ̀, títí tí o fi le ṣe ìjọba fún ra rẹ̀. 
Ó dá ẹgbẹ́ Àyàdì àti ẹgbẹ́ òrúnbátó sílẹ̀, ní ọjọ́ kan ó ṣe ìpèdè pọ̀ pẹ̀lú àwọn ìgbìmọ̀ rẹ̀. ó bẹ̀rẹ̀ sí pààrọ̀ oyè wọn. Ó mú Lísà ṣáájú Jomu, ó mú ọ̀dunwò ṣáájú sàseré. Ó pààrọ gbogbo wọn ó mú ẹni tí ó ṣáájú lọ sí ẹ̀yìn. Nítorí ìwà yìí ni àwọn ìgbàanì ṣe ń pè ní “Airo” ìjọba rẹ̀ sí dára.

Ọba Lújù 1561 – 1590
Nígbà tí ọba Airo tẹ́rí gbaṣọ ni ọba Lújù bọ sí orí ìtẹ́,  kò tó di ìgbà tó jẹ ọba ni àwọn baálẹ̀. Yorùbá máa ń lọ bá ọba Ọ̀yọ́ ṣe ọdún tàbí kí wọn rán àwọn oníṣe wọn lọ pẹ̀lú ẹ̀bùn.
Kété tí ọba Lújù gún orí oyè ní ó lọ farahàn aláàfin ní Ọ̀yọ́. Nígbà tí ó wà ní Ọ̀yọ́, o fi ojú sí bí ọba Aláàfin tí ṣe kọ́ ààfin rẹ̀. Ọba ají bóyèdé ló wà lórí ìtẹ́. Bí Lújù ṣe tí Ọ̀yọ́ dé, ó sọ fún àwọn ará ìlú Òǹdó kí wọ́n kò irú ilé yìí. Ogun bẹ́ sílẹ̀ ni ìlú Òǹdó tí o sí ba ọ̀pọ̀lọpọ̀ ohun jẹ́ kò sí àlàáfíà. Ìjà yìí pọ̀ tó jẹ́ pé wọ́n kó lára àwọn Òǹdó lẹ́rú; wọ́n sí ṣẹ́gun àsìkò yìí ni Jomu-ńlá yọ sí wọn  ó pa púpọ̀ nínú wọn.
Lẹ́yìn ogun yìí ni ọba Lújù ṣe oògùn fún Òǹdó pé ogun kò ni jà Òǹdó mọ láéláé. Ó sí rí igi ẹ̀gún káàkiri ìlú, ó sọ fún wọn pé kí wọ́n má ṣe kọ́ ilé sẹ́yin igi yìí. Àwọn Òǹdó kò sí kọ́ ilé sí ẹ̀yìn odi ìlú nígbà náà. Ọlọ́run sì gbà bẹ́ẹ̀ fún ọba yìí, ọ̀pọ̀lọpọ̀ nǹkan ló ṣẹlẹ̀ lásìkò ọba Lújù, àwọn ọmọ rẹ̀ ni òkúta, Lúyàré, Fòyì àti Lẹ́yò.       

Ọba Lúyàrè 1614 - 1630  
Kò sí ogun tàbí ọ̀tẹ̀ lásìkò tirẹ̀ ọmọ Lújù sí ni. Ó sí jẹ́ kí àwọn Òǹdó máa pe ọmọ ìyá kán náà ni gbogbo wọn ó ń ba àwọn Òǹdó kẹ́dùn tí ọfọ̀ bá ṣẹ̀ wọ́n ó sí ní àánú púpọ̀ fún ara ìlú rẹ̀ orúkọ rẹ̀ sí gbilẹ̀ lásìkò tirẹ̀.

 
Ọba Fayi 1630 – 1649
Ọba alákínkanjú ló jẹ́, ó sí jẹ́ ọmọ ọba lúyàré, kí ọba yìí tó jẹ ni àwọn ara ìlú Àmọ̀ná díde ọ̀tẹ̀, tí wọn sí ba ìlú jẹ́, ṣùgbọ́n ó dìde bí akọni ó jẹ́ dódun tí ó bá de ojú ìjà, a mú kí òòyì máa kọ àwọn ọ̀tá rẹ̀ lójú títí o fi gba àwọn ènìyàn rẹ̀ sílẹ̀ ìdí tí wọ́n ṣe ń pé ni ọba Fóyì ni èyí.

Ọba Lẹ́yọ̀ 1649 – 1668
Ọba Lẹ́yọ̀ ni o jẹ ọmọkùnrin tí ó kéré jùlọ nínú ọmọ ọba Lújù, ó jẹ́ ọlọ́gbọ́n. Ó sí jé ọ̀rẹ́ sí ọba Ayíbí (ọba Aláàfin Ọ̀yọ́) ṣe ọ̀rọ̀ ìmùlẹ̀. Nígbàkúùgbà ní ọba yìí ń fi àwọn ọmọ ògún ránṣẹ́ sí í, ó sì máa ń ṣẹ́gun àwọn ọ̀tá rẹ̀.

Ọba Gbàjì 1668-1685   
Ọba gbàjì jẹ́ ọmọ ọba òkúta, ó kéré nígbà tí ó jẹ́ ọba kò sì olùdádàmọ̀ràn kan fún kò sí gbọ́n púpọ̀, Òǹdó sí rẹ́ ẹ jẹ́. Irú ìwà játi jàti yìí ló mú kí ó máa hu ìwà àíbìkítà sí àwọn Òǹdó, kí o tó wá di pé gbogbo rẹ̀ rọlẹ̀ díẹ̀.

Ọba Liyen 1685 – 1701
Ó jẹ́ ọmọ ọba lújù ìyá rẹ̀ jẹ́ ọmọ Ìjẹ̀bú, olóògùn ni ọba yìí. oríṣìíríṣìí egbògi lò wà lọ́wọ́ rẹ̀ kí o tó wá jẹ ọba. Òǹdó sí fẹ́ràn rẹ̀ ó ma ń ṣe oògùn fún aláboyún, ọmọdé àti àgbà. Kí o tó kúrò ni Ìjẹ̀bú, ó mú òrìṣà Ifá àti agẹmọ wá sí Òǹdó lẹ́yìn ìgbà tí ọba yìí tẹ́rí gbaṣọ, àwọn ènìyàn fẹ́ràn láti jẹ́ kí ọmọbìnrin kan ṣoṣo tí o ni di òṣémàwé, nítorí ìfẹ́ tí wọ́n ni sí ọba yìí, ṣùgbọ́n àwọn Òǹdó tí ṣe ìbúra pé obìnrin kò jẹ ọba ní ìlú Òǹdó mọ́. 

 
	
 
ORÍ KẸ́RIN 
FÍFI TÍỌ́RÌ ÌBÁGBÉPỌ̀ ÀWÙJỌ ṢÈTÚPALẸ̀ ÀWỌN ORÍKÌ ORÍLẸ̀ ÒNDÓ
4.0	ÌFÁÀRÀ 
	Oríkì ṣe pàtàkì láàárin àwọn Yorùbá ó máa ń tan ìmọ́lẹ̀ sí ọ̀pọ̀lọ́pọ̀ àwọn nǹkan tí kí bá fi ara sin nípa ẹni tí ó ni oríkì. Oríkì jẹ́ ewì gẹ́gẹ́ bí ọ̀rọ̀ Oyèrìndé (1934:6) tí ó sọ pé Aristotle sọ pé ewì alohùn jẹ́ òtítọ́ ju ìtàn lọ. Bí èyí bá rí bẹ́ẹ̀, a jẹ́ pé, ó sàn kí a ṣe àgbéyẹ̀wò àwọn oríkì àwọn ọba ìlú Òndó kí a ba le rí kókó kan dì mú nípa àwọn ọba wọ̀nyí. Àwọn nǹkan tí ó ṣe pàtàkì tí a lè rí nínú oríkì àwọn ọba ìlú Òndó ni ètò ọrọ̀-ajé, ìbágbépọ̀ àwùjọ.
	Bákan náà ni a tún rí àwọn kókó mìíràn bí ìfaradà wọn, agbára wọn, iṣẹ́ wọn, ọgbọ́n wọn, ìtàn wọn àti ìwà wọn.

 
4.1	ÀGBÉYẸ̀WÒ IPA ÀTI IPÒ ÀWỌN ỌBA NÍ ÌLÚ ÒNDÓ
	Gẹ́gẹ́ bí a ṣe mọ̀ ènìyàn lásán kò le jẹ́ ọba ní ìlú Òndó bí kò ṣe akọni ènìyàn. A lè mọ ipa àwọn ọba wọn nípasẹ̀ ìwà akin wọn àti agbára tí wọ́n ní pẹ̀lú.
	Tí a bá wo ẹni tí ń jẹ ọba ní ìlú Òndó, a máa rí i pé, olórí ogun ni. Èyí fihàn pé a lè mọ ipa àwọn ọba nípasẹ̀ ipò wọn. Díẹ̀ nínú àwọn tó jẹ ọba:
			OYÈ 				IPÒ 
Olóyè Àyàdí			Ijámà
Olóyè Òrúnbátó			Lótù ìjámà
Olóyè Légírí			Líyé majà
Olóyè Àrùwá			Láogo Ijámà
Olóyè Lódàsá			Itáwuyì Ijámà
Olóyè Lóyìnmi			Lójòjò Ijámà
Olóyè Sòkòtí			Lotogbe Ijámà
	Báyìí ni ipò àwọn olóyè tí ó jẹ́ ọba ní ìlú Òǹdó. Àwọn ipò yìí jẹ́ pàtàkì ó sì tún jẹ́ ipò fún àwọn alágbára pẹ̀lú.
	Ipò àwọn ọba yìí kì í ṣe nǹkan tí a lè fojú tẹ́ńbẹ́lú tí ìlú bá ń dára, ó kù sí ọwọ́ ọba tí eku kò bá ké bí eku mọ́, tí ẹyẹ bá ń ké bí ẹyẹ kò ba sì ké bí ẹyẹ mọ́, ó wà lọ́wọ́ rẹ̀ nítorí ọba ni olùdarí ìlú.
	Gẹ́gẹ́ bí a ṣe mọ̀, ọba ni olórí ohun gbogbo, ipa ọba ni láti pàṣẹ fún ìlú tí àṣẹ náà sì gbọdọ̀ múlẹ̀. Ipa àwọn ọba Òǹdó ni pípa àṣẹ gẹ́gẹ́ bí ipò tí wọ́n wà. Lára àwọn ipa ọba ìlú ni láti to ìlú wọn. wọ́n a máa to ìlú kí rúdurùdu má ba à le wáyé èyí sì jẹ́ pàtàkì lára ipa àwọn ọba yìí kí alaafia le bá a jọba ní ìlú Òndó.
	Bákan náà ni a tún rí àwọn Ìwàrẹ̀fà tí ó ní ipa tí ẹni kọ̀ọ̀kan wọn ń kó ní ìlú Òǹdó, kí ìjọba ó lè rọrùn ní ṣíṣe, wọ́n máa ń yan àwọn ìjòyè láàárín ìlú sí àwọn agbègbè kọ̀ọ̀kan tí ìbáṣẹpọ̀ wọn sì máa ń dánmọ́rán. Bí àpẹẹrẹ
			OYÈ 					IPÒ 
Olóyè Òrúntó wà fún 			Òkèlísà
Olóyè Arógbó 				òkè odunwo
Olóyè Lógbòsẹ́rẹ́				ọ̀rérétu
Olóyè Sàsọ̀rẹ				odòsídà
Olóyè Jomu Lẹ́gírí			ìdí Lẹ́gírí
	Bákan náà ni a tún rí àwọn ìgbìmọ̀ olùdámọ̀ràn ọba tí ó j ewì pé ojúṣe wọn ni yíyan ọba sí ipò. Ó ní àwọn ìgbésẹ̀ kọ̀ọ̀kan tí wọ́n gbọdọ̀ tẹ̀lé ní yíyan ọba sí ipò ní ìlú Oǹdó.
	Lára àwọn olóyè ni ó máa ń kópa nínú àwọn ètùtù ìfijoyè. Ìlànà tí wọ́n máa ń lò nìwọ̀nyí

4.1.0	Ì	GBÉSẸ̀ ÌFINIJOYÈ ỌBA ÌLÚ ÒNDÓ
	ÌGBÉSẸ̀ KÌÍNÍ: Àwọn olùránṣẹ́ tí a ń pè ní òdìbò, Lísà, Jomu, òdunwò sàsọrẹ́ àti Adájà ni yóò sin àwọn olóyè àti ṣamọ̀rà lọ sí abúlé láti lọ mú òṣèmàwé tí wọ́n ṣẹ̀ṣẹ̀ yàn. Wọn yóò sọ fún un wí pé, wọ́n wá láti wá mu nítorí ìbáṣẹpọ̀ tí ó ní pẹ̀lú ìyàwó olóyè gíga Lísà.
	Lẹ́yìn tí òṣemàwe tí wọ́n ṣẹ̀ṣẹ̀ yàn bá ti tako ẹ̀sùn yìí ni wọn yóò sọ fún pé àwọn ará ìlú Òǹdó ni ó fẹ́ kí ó jẹ òṣemàwe ti ìlú  Òǹdó, yóò dúpẹ́ lọ́wọ́ wọn, bẹ́ẹ̀ ni yóò sì ta wọ́n lọ́rẹ ewúrẹ́ kan.
ÌGBÉSẸ̀ KEJÌ 
Olóyè Lísà sàsọrẹ́ yóò mú òṣèmawé tí wọ́n ṣẹ̀ṣẹ̀ yàn lọ sí ilé olóyè Lísà ni òkèlísà ní àdúgbò lákó ní nǹkan bí déédé agogo márùn-ún àárọ̀ ọjọ́ kejì tí ó bá dé ilé rẹ̀. Níbẹ̀ ni àwọn Ìwàrẹ̀fà yóò ti ṣe ayẹyẹ ìkọlà ojú fún òṣemàwé. Egbò ilà yìí gbọdọ̀ san láàárín ọjọ́ méje tí ó jẹ́ wí pé kò sí ẹni tí ó gbọdọ̀ rí wọn lásìkò náà. Lẹ́yìn ọjọ́ méje oṣù mẹ́ta wọ́n ní láti parí gbogbo ètò yìí gbogbo àwọn olóyè ni wọ́n yóò ránṣẹ́ sí láti wá kó ipa tí ó tọ́ sí ẹnìkọ̀ọ̀kan láti kó nínú ètò ìfijoyè yìí.
ÌGBÉSẸ̀ KẸ́TA
 Nígbà tí ó bá ku ọjọ́ méjì tí àwọn ayẹyẹ wọ̀nyí yóò bẹ̀rẹ̀ àwọn olùbọ olóyè márùn-ún tí orúkọ wọn ń jẹ́ Ekìrì, Ọbalúfọ̀n, Súmọ́ Sàò sanyìn àti ọlọ́jà dókò ni yóò lọ sí ilé olóyè gíga Sàsọré láti mú Òṣemàwé tí wọ́n ṣẹ̀ṣẹ̀ yàn lọ sí ojúbọ tí ó wà ní ọ̀nà Èpè fún ètùtù, kí wọ́n tó kúrò náà yóò ti ta aṣọ funfun mọ́ lọ́rùn. Nígbà náà ni wọn yóò mu lọ tààrà sí ilé ọlọ́jà-Dókò tí wọ́n bá ti dé ìlú. Lẹ́nu ibodè tí ó kángun níbi tí ọlọ́jà-Dókò tí ń dúró dè wọ́n ni yóò ti bọ aṣọ funfun ọrùn Òṣémàwe tí wọ́n ṣẹ̀ṣẹ̀ yàn.
	Lẹ́yìn èyí ni wọ́n yóò kẹ̀yìn sí ara wọn. èyí tí ó fi hàn pé Òṣemàwé tuntun yìí kò gbọdọ̀ gbá ilé ọlọ́jà Dókò mọ́. Àwọn olùbọ olóyè yìí yóò máa mú Òṣemáwe padà lọ sí ilé olóyè gíga Sàsọré.

4.2	IPA ÀTI IPÒ ÌLÚ ÒNDÓ NÍPA OGUN JÍJÀ
	Tí a bá ń sọ̀rọ̀ nípa ipa àti ipò Òǹdó nípa ogun jíjà, Òǹdó kì í ṣe nǹkan tí a lè fi ọwọ́ rọ́ sẹ́yìn nínú ogun jíjà. Ogun jíjà ni ó sọ Òǹdó di ìlú tí ipò rẹ̀ ga ní àwùjọ Yorùbá lónìí yìí. Bákan náà, tí a bá wo ọba pùpùpù tí ó tẹ ìlú Òǹdó dó, alágbára ni jagunjagun sì ni pẹ̀lú.
	Agbára, akínkanjú tí àwọn jagunjagun Òǹdó jẹ́ kì í jẹ́ kí àwọn ara àdúgbò wọn le è kọ iyán wọn kéré. Wọ́n máa ń fi Òǹdó sí ipò ńlá nípa èyí.
	Ènìyàn kò le è ni ipò tó ní láárí ní ìlú Òǹdó bí kò bá jẹ́ akọni. Akọni ni ó ń di ipò mú ní ìlú Òǹdó. Wọ́n sì máa ń yàn wọ́n sípò nípa ipa tí wọ́n ti kó sẹ́yìn. Bí àpẹẹrẹ ọba Bàjùmù tí ó jẹ́ alákínkanjú bí bàbá rẹ̀, ó lọ sígun bá ìlú kan tí ó súnmọ́ Òǹdó nígbà tí ó gbọ́ pé wọ́n fẹ́ máa jẹ gàbalé àwọn ènìyàn rẹ̀ lórí.

4.2.1	IPA ÀTI IPÒ ÀWỌN ỌBA ÌLÚ ÒNDÓ GẸ́GẸ́ BÍ ALÁGBÁRA 
Àwọn ọba ìlú Òǹdó jẹ́ olórí ogun. Wọ́n lágbára wọ́n sì jẹ jáde nínú oríkì wọn. Oríṣìíríṣìí ọ̀nà tí wọ́n gbà fi agbára hàn ló wà nínú oríkì wọn. Àpẹẹrẹ èyí jẹ jáde nínú oríkì ọba òkúta
Òyán onídà
Òyanyàn nímú
Ògbogbò létí
Ó ṣe owó ọba onídà
Egún ńlá o. (ilà 1-5)
	Gẹ́gẹ́ bí ó ti hàn nínú oríkì wọn a tún rí àpẹẹrẹ agbára oògùn tí ó jẹyọ nínú oríkì ọba Lósùnlá (1893-1909)
Ajagíjigì oògùn
Orìṣà Ẹ̀gbá kúkú
Olókè mẹ́ta 
Ó sọmọ di pùyépùyé (ilà 2-8)
	Yàtọ̀ sí agbára oògùn tí àwọn ọba wọ̀nyí ń lò, wọ́n kápá àwọn ènìyàn dáadáa, wọn a sì máa lo agbára àti ipò wọn lórí àwọn ènìyàn wọn. Àpẹẹrẹ èyí hàn nínú oríkì Jomu (1909-1917)
Ó pa baba wọn run
Ó pa ayé run
Ó pa onígbọ̀wọ́
Ó dá jẹ ẹran míní-míní
	Gẹ́gẹ́ bí ó ti wà nínú òkè yìí, Jomu tí ó ni oríkì yìí náà le ní ẹ̀dá. Bákan náà agbára wọn pọ̀ dé ibì kan dé ibi pé wọn a máa fi ìyà jẹ ìjòyè ìlú wọn kò sì bẹ̀rù àjẹ́ nítorí wọ́n ní agbára.

4.2.2	OGUN JÍJÀ 
	Yàtọ̀ sí àwọn ẹ̀rí tí a ti rí fàyọ nínú oríkì àwọn ọba yìí a tún rí ẹ̀rí mìíràn tó tún fúnka mọ́ ọn pé yàtọ̀ sí pé wọn lówó, wọ́n lọ́lá, wọ́n nípò, wọ́n ń ṣiṣẹ́ takuntakun láti rí i pé ogun kò ja àwọn ènìyàn wọn. Wọ́n ní agbára láti jagun ṣẹ́gun. Àpẹẹrẹ èyí ni a rí nínú oríkì ọba Àfaidùnjoyè (1876-1881) àsìkò ọba yìí ni wọ́n lọ ṣígun bá Ìrelé ní ìgbà kejì 
“ọmọ ọba Arógun má tìdí
Àjànàkú sọwọ́ ìjà sókè 
Ọmọ aródẹ́dẹ́ wọnú ogun
Ọmọ afẹ̀jẹ̀ ẹlẹ́jẹ̀ wẹ̀.

4.2.3	IṢẸ́ ÒÒJỌ́ WỌN 
Yàtọ̀ sí pé wọ́n máa ń ta kókó, wọn kì í fi ọwọ́ yẹpẹrẹ mú iṣẹ́ àgbẹ̀ ní ṣíṣe ní ìdílé wọn. Wọ́n a sì máa ṣe iṣẹ́ takuntakun nínú oko wọn, àti pé iṣẹ́ àgbẹ̀ yìí sì máa ń sọ wọn di olówó púpọ̀.
“oroko-roko gbọwọ́ ọ fújà 
Kì í sọmọ ìbílẹ̀ lo ṣe lọ 
Ó mókó nílé
Ó mú àdá nílé
Ó dágbádá wọnú oko 
	Bákan náà ojúlówó iṣẹ́ wọn, àwọn ọba ìlú Òndó ní láti dábò bo àwọn ara ìlú. Àpẹẹrẹ èyí wa nínú oríkì ọba Àpèrúwà 1926-1935
Ará ìjámá
Ó sékẹ̀ ará ìlú 
Ó sèké Àlejò
Àlejò gbàgbé ilé 

4.2.4	ÈTÒ ÌṢÈLÚ
	Onírúurú ọ̀nà ni àwọn Òndó ń gbà ṣe ètò òṣèlú wọn. Wọ́n ń ṣe àwọn nǹkan yìí kí ìlú ba à lè tùbà tùṣẹ. A lè rí lára ọ̀nà òṣèlú wọn. 
	Ọba Ìbídàpọ̀ Adédìísẹwo Adésànájè 1992-2000 ní kété tí ọba yìí gorí oyè, ó ṣe àbẹ̀wò sí gbogbo agbègbè tí ó wà ní Òǹdó láti rí i pé ìfẹ́ àti àlàáfíà wà. Ó rí i pé ìlú Òǹdó ń gbé ayé ìrọ̀rùn, ó dá agbègbè márùndínlógún mìíràn sílẹ̀ (Ijámà).
	Ọba yìí jẹ́ onígbàgbọ́ tí ó sin Ọlọ́run bí ó ti yẹ. Àsìkò rẹ̀ ni wọn dá ìjọba Òǹdó sí méjì (ìlà Oòrùn) àsìkò yìí ni wọ́n gbìmọ̀ láti sọ ilé ẹ̀kọ́ gbogbońṣe di Fásitì. 
	Olówó ni ọba Adésanoyè kí ó tó jẹ́ ọba ìlú Òǹdó, olówó jaburata ni. Ó kọ́ ààfin ìgbàlódé fún àwọn ará ìlú. Òun ni ọba kejì tí ó lọ sí ilẹ̀-ọba (Òkè-Òkun)
	Ní kété tí ó dádé lẹ́yìn ọdún mẹ́ta ni ọmọ bíbí ìlú Òǹdó di Gómìnà ìpínlẹ̀ náà. Òun ni Dókítà ọmọ bíbí ìlú Òǹdó tí ó jọba, ó sì tún máa fún àwọn aláìní lówó, ó sì tún fi owó rẹ̀ kọ́ ilé Ọlọ́run àti mọ́sálásí, ó gbìyànjú nígbà ayé rẹ̀.
	Ọba yìí ṣe ohun máànígbàgbé sí Òǹdó, ó fẹ́ràn ijó àti orin ìgbàgbọ́ púpọ̀. Ọba yìí kò gbà kí wọ́n fi owó du oyè mọ́. Ìgbà ọba yìí ni wọ́n kọ́ ọjà tuntun tí ó wà ní sábó. Ó ṣe gudugudu méje àti yàyà mẹfà fún ètò àti ìlọsíwájú ìlú Òǹdó.

 
4.3	Ìmúra 
	Bákan náà a máa rí i pé ìmúra wọn jẹyọ nínú oríkì wọn
Ọmọ àfẹ́rí wọ̀wọ̀ sọrọ̀
Aji ṣówó otùn ọwọ́
Ekejì ìlẹ̀kẹ̀
Ọmọ Aládé igbó
Òjiwà jiwa ìlẹ̀kẹ̀
	Bákan náà, ní ìlú Òǹdó ìmúra wọn máa ń yàtọ̀ sí ara wọn. Ìdí èyí ni wí pé, àwọn ará ìlú yìí yóò tètè mọ̀ iru ẹgbẹ́ tí wọn wà. Èyí ni à ń pè ní ìpelè, ṣùgbọ́n lóde òní, olóyè àti ẹni tí kò jẹ oyè máa ń múra láì mọ̀ ìtumọ̀ wọn.
	Èkíní: Àwọn òtú máa ń fi tiwọn kọ́ ọrùn, ọwọ́ rẹ̀ méjèèjì yìí yóò kọjá àyà.
	Èkejì: Àwọn ọ̀túnba wọ́n a fi aṣọ tiwọn kọ́ ọrùn ọwọ́ rẹ̀ yóò sì lọ sí ẹ̀yìn.
	Bákan náà ni a tún rí àkún ọwọ́ àti ti ẹsẹ̀ tí ó wà fún ọba pẹ̀lú àwọn Ìwàrẹ̀fà nìkan, ṣùgbọ́n àwọn olóyè tó kù le wọ àkún sí ọwọ́ kan ṣoṣo.
	Gẹ́gẹ́ bí òwe ilẹ̀ Yorùbá pé ọba ló ladé orí, ìlẹ̀kẹ̀ ni ti àwọn ìjòyè. Ní ìlú Òǹdó àwọn olóyè máa ń fi àkún sọ́wọ́ méjèèjì ṣùgbọ́n àwọn òpójí le fi sí ẹsẹ̀ méjèèjì àti ọwọ́ méjèèjì. Ẹni tí kò bá jẹ oyè kò gbọdọ̀ fi àkún sí ọrùn tàbí ọwọ́. Bákan náà, ẹni tí kò ní ìyàwó kò gbọdọ̀ jẹ oyè.
	Gbogbo àwọn kókó tí a rí fàyọ yìí ni ó ṣe pàtàkì nínú oríkì orílẹ̀ àwọn ọba ìlú Òǹdó.

 
ORÍ KARÙN-ÚN 
ÀBÁLỌBÁBỌ̀ 
5.0	ÌFÁÀRÀ 
	Bí ọkọ bá ròkun rọ̀ṣà èbúté ni yóò gúnlẹ̀ sí. Orí tí ó gbẹ́yìn iṣẹ́ àpilẹ̀kọ yìí ni a dé báyìí. Gbogbo ìlàkàkà wa lórí iṣẹ́ yìí àti àríwòye tí a ni tí ó jẹyọ ni yóò jẹ́ pàtó orí yìí. A ó ṣe ìsọníṣókí àbájáde ìwádìí, àmúyẹ, àléébù àti ìmọ̀ràn fún ìwádìí ọjọ́ iwájú.

5.1	ÌSỌNÍṢÓKÍ ÀBỌ́ ÌWÁDÌÍ 
	Láti ìbẹ̀rẹ̀ àpilẹ̀kọ yìí ni ó ti farahàn pé ipa àti ipò pàtàkì ni oríkì ń kó láwùjọ àwa ọmọ Yorùbá. Gẹ́gẹ́ bí orúkọ ṣe jẹ́ ìjánú ọmọ ni oríkì jẹ́ ìtọsẹ ọmọ ènìyàn. Ìlú Òǹdó ti ó jẹ́ ọ̀kan lára ìlú tí ó wà ní ilẹ̀ Òǹdó ni ó jẹ́ kókó àpilẹ̀kọ yìí. Ọ̀pọ́ òye àti ìmọ̀ ni àpilẹ̀kọ yìí sì ti tún mú jáde nípa ìlú Òǹdó àti oríkì ọba wọn.
	Lára àwọn ọgbọ́n àti ìmọ̀ tí a rí fàyọ nínú àpilẹ̀kọ yìí ni pé bí oríkì ṣe pàtàkì láàárín ìran Yorùbá, bẹ́ẹ̀ ni ó ṣe pàtàkì ní ìlú Òǹdó. Èyí farahàn láti ara oríṣìí àwọn oríkì àdání àti oríkì àwọn ọba tí a bá pàdé nínú àpilẹ̀kọ yìí. Lára àwọn ohun tí a bá pàdé nípa oríkì àwọn ọba yìí náà ni pé ó jẹ́ kí a mọ̀ wọn bí alágbára àti alákínkanjú ènìyàn.
	Bákan náà, ó tún ń ṣe àfihàn àwọn àṣà tí wọ́n gùn lé nípa pé wọn máa ń ní àánú àwọn ènìyàn lójú púpọ̀. A kò ṣàì rí ipò wọn nínú oríkì a rí i pé ìṣèlú wọn tó jẹyọ nínú oríkì wọn yìí náà ni pé, wọ́n máa ń jẹ oyè mìíràn yàtọ̀ sí ọba. Àfihàn oríkì àdáni tún jẹyọ nínú oríkì àwọn ọba wọ̀nyí gẹ́gẹ́ bí ọ̀pọ̀lọpọ̀ ọmọ Yorùbá ṣe ní oríkì àdáni.
	Yàtọ̀ sí àwọn wọ̀nyí, ọ̀pọ̀lọpọ̀ iṣẹ́, àṣà yàtọ̀ sí èyí tí a ti mẹ́nu bà lókè ni ó tún jẹyọ nínú oríkì àwọn ọba wọ̀nyí tí a bá pàdé.

5.2	ÀMÚYẸ ÀTI ÀLÉÉBÙ IṢẸ́ ÌWÁDÌÍ YÌÍ 
	Pàtàkì ohun tí ó jẹ́ àmúyẹ iṣẹ́ ìwádìí yìí ni pé, ó gbé àṣà àti ìṣe Yorùbá yọ. Ó sì tún mú kí àwọn ohun tí ó ti ń dohun ìgbàgbé tún di àmúlò padà nílẹ̀ Yorùbá lápapọ̀ àti pàápàá ìlú Òǹdó, bí àpẹẹrẹ a kì í ki oríkì mọ́ níbikíbi yálà níbi ayẹyẹ kan ni tàbí nínú ilé láti ṣe kóríyá fún ènìyàn. 
Lọ́nà mìíràn ẹ̀wẹ̀, ó mu kí a ní ìmọ̀ àmọ̀dájú nípa ìlú Òǹdó tó jẹ́ ọ̀kan pàtàkì lára àwọn ìlú Òǹdó. À mọ àṣà, ìṣe, èèwọ̀, iṣẹ́ àwọn baba-ńlá wọn àti oríkì àwọn ọba wọn. yàtọ̀ sí èyí a tún ní àǹfààní láti ní òye àti ìmọ̀ tó dájú nípa ètò òṣèlú àti ìṣèjọba lápapọ̀ àti pàápàá ètò ẹ̀sìn àti ètò wọn láti ibi tí ó ti bẹ̀rẹ̀ àti ibi tí ó gbòòrò dé báyìí lónìí.
Láì ṣe àníàní, bí a ṣe rí àmúyẹ nípa iṣẹ́ yìí náà ni a rí àléébù rẹ̀. Ọ̀kan lára àwọn àléébù náà ni pé ọ̀pọ̀lọpọ̀ àwọn tí a ṣe ìwádìí lọ́dọ̀ wọn ni kò fi taratara dáhùn sí àwọn ìbéèrè tí a ń béèrè lọ́wọ́ wọn.
Bákan náà àwọn mìíràn rò pé ń ṣe ni a wá láti jí àwọn ohun ìṣúra wọn kó lọ, nítorí ìdí èyí, onírúurú wàhálà, ìdààmú àti àbùkù ni wọ́n fi kàn wà kí á tó lè rí ìwádìí díẹ̀ ṣe fún iṣẹ́ ìwádìí yìí.

5.3	ÌMỌ̀RÀN FÚN IṢẸ́ ÌWÁDÌÍ ỌJỌ́ IWÁJÚ 
	Ohun tó dájú ni pé ọgbọ́n kò pin sí ibì kan. Ibi tí ènìyàn bá ṣe é dé ni ó ń rí i mọ. Ibi tí ènìyàn bá sì rí i mọ ni yóò sọ̀rọ̀ dé. Ibi tí aṣèwádìí yìí bá a dé ni ṣíṣe àlàyé lórí oríkì àwọn ọba ìlú Òǹdó, ṣùgbọ́n òye tí a tún ní ni pé ìwádìí lè dá lé ewì àbáláyé mìíràn bí i bọ̀lọ̀jọ́, àrùngbè tí ó lè fi kún ìmọ̀ wa nípa ìlú Òǹdó. Yàtọ̀ sí èyí, ààyè ìwádìí sì tún wá lórí oríkì àdáni àwọn ìdílé mìíràn tí wọ́n jẹ́ ìdílé olóyè yàtọ̀ sí ìdílé ọba ní ìlú Òǹdó.

5.4	ÀGBÁLỌGBÁBỌ̀ 
	Láìṣe àní-àní, a ti ná ìgbárá a ti ná ìgboro lórí iṣẹ́ ìwádìí yìí. ibi tí a bá dé rè é lórí àgbéyẹ̀wò oríkì àwọn ọba ìlú Òǹdó.
	Ṣáká ló dájú bí àdá pé nínú oríkì àwọn ọba ìlú Òǹdó ni a ti rí gbogbo ohun tí àwọn ọba náà àti àwọn baba-ńlá wọn ti gbé ṣe. Kò sí júu jùu tí ẹnikẹ́ni fi lè boni lójú tí a bá ka oríkì wọn. akínkanjú, alágbára ni àwọn ọba tí ó ti jẹ ní ìlú Òǹdó.
 
ÀKÓJỌ ORÚKỌ ÌWÉ
Adéoyè, C. (1969), Orúkọ Yorùbá. Ìbàdàn: The Caxton Press (West Africa) Limited.
Adéoyè, C. (1978), Àṣà àti Ìṣe Yorùbá. London: Oxford University Press.
Adéyẹmí, L. (2006:8), Tíọ́rì Lítíréṣọ̀ Ní Èdè Yorùbá. Ìjẹ̀bú Òde: Shebiotimọ Publications
Akinbinuade, A. (2009), Oríkì àti Ètò Ayé Ìlú Òǹdó P.O Box 556.
Babalọlá, A. (1966). The Content and Form of Ìjálá. Ìbàdàn: Oxford University Press.
Babalọlá, A. (1973), Orin Ọdẹ fún Àṣeyẹ. Lagos:Macmillan Nigeria Industrial Estate.
Babalọlá, A. (2000), Àwọn Oríkì Orílẹ̀ Mẹ́tàdínlógún. Lagos: Longman Nigeria PLC
Babalọlá, A. (1975), Àwọn Oríkì Bọ̀rọ̀kìnní. Lagos: Longman Nigeria PLC
Dáramọ́lá, O. àti Jẹ́jẹ́, A. (1975). Àwọn Àṣà àti Òrìṣà Ilẹ̀ Yorùbá. Ìbàdàn: Oníbọnòjé Press.
Ládélé, T. àti Fáníyì, J.O.O (1979), Ẹkún Ìyàwó. Ìbàdàn: Longman Nigeria Limited.
Ògúnbọ̀wálé, P.O (1966), Àṣà Ìbílẹ̀ Yorùbá. Ìbàdàn: University Press Limited.
Ọlábímtán, A. (1986:197). Àkójọpọ̀ Ìwádìí Ìjìnlẹ̀ Àṣà Yorùbá Àṣà Yorùbá. Ìbàdàn: Gavima Press Limited. 
Ọlátúnjí, O. (1984:67-105), Features of the Yorùbá Oral Poetry. Ìbàdàn: University Press Limited.
Ògúnṣínà, B. (2006), Sociology of the Yorùbá Novel: An Introduction. Integrity: Taiwo Road Ìlọrin Kwara State Nigeria, Publication
Ṣówándé, F. àti Fágbèmí, A. (1969), Orúkọ Àmútọ̀runwá. Ìbàdàn: Oxford University Press.
Yémiítàn, O. (1982:1), Ìjálá Aré Ọdẹ. Ìbàdàn: University Press Limited.         

